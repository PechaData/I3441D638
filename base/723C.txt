ས་ལྔ་པར་བསམ་གཏན་གྱི་ཕར་ཕྱིན་གྱི་ལྷག་པར་ཐོབ་པ་དེའི་རྒྱུན་དུ་གྱུར་པའི་བསམ་གཏན་གྱིས་སེམས་རྟེན་བྱས་པའི་ས་དྲུག་པ་མངོན་དུ་ཕྱོགས་པར་ཏེ་མངོན་དུ་གྱུར་པའི་ཡེ་ཤེས་ལ་མཉམ་པར་བཞག་པའི་སེམས་ཕུལ་དུ་བྱུང་བ་དེ་ལ་གནས་ཏེ། ཆོས་ཐམས་ཅད་འདི་ལ་བརྟེན་ནས་འདི་འབྱུང་བ་དང་། འདི་ལ་བརྟེན་ནས་འདི་གྲུབ་པའི། རྟེན་ཅིང་འབྲེལ་བར་འབྱུང་བ་རྐྱེན་ལས་ཤར་བ་འདི་ཙམ་ལས་རང་བཞིན་མེད་པའི་ཟབ་མོའི་དེ་ཁོ་ན་ཉིད་མཐོང་བའི་བྱང་སེམས་ས་དྲུག་པ་ལ་གནས་པ་དེས་ནི་འགོགས་པའི་ཏིང་ངེ་འཛིན་ཐོབ་པར་འགྱུར་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ཕུལ་དུ་བྱུང་བ་ལ་གནས་པའི་ཕྱིར། ཁྱབ་སྟེ། ཟབ་མོ་རྟོགས་པའི་ཤེས་རབ་ཕུལ་ཏུ་བྱུང་བ་མ་ཐོབ་པར་སེམས་སེམས་བྱུང་རགས་པ་བཀག་པའི་ཡེ་ཤེས་ཀྱིས་དེ་བཞིན་ཉིད་ལ་དུས་ཐུང་བར་འཇུག་ལྡང་བྱེད་པའི་འགོག་པ་མི་ཐོབ་པའི་ཕྱིར། དེར་ཐལ། སྦྱིན་སོགས་ཀྱི་ཕར་ཕྱིན་ལྔ་ལྷག་པ་ལ་བརྟེན་ནས་འགོག་པ་འཐོབ་པར་བྱེད་མི་ནུས་པའི་ཕྱིར། ས་དྲུག་པ་ལ་ཆོས་ཅན། མངོན་དུ་གྱུར་པ་ཞེས་བརྗོད་པའི་རྒྱུ་མཚན་ཡོད་དེ། དེ་ལྟར་ཤེས་རབ་ལྷག་པའི་སྟོབས་ཀྱིས་གཟུགས་བརྙན་དང་འདྲ་བའི་ཆོས་ཉིད་ཟབ་མོ་མངོན་དུ་གྱུར་པའི་ཕྱིར་དང་། ས་ལྔ་པར་ལམ་བདེན་ལ་མཁས་པའི་ཤེས་རབ་དེ་གོང་འཕེལ་དུ་སོང་ནས་བདེན་པ་མངོན་དུ་གྱུར་པའི་ཕྱིར་དང་། དེ་འདྲའི་ཤེས་རབ་ཕུལ་བྱུང་གི་སྟོབས་ཀྱིས་རྫོགས་པའི་སངས་རྒྱས་ཀྱི་ཆོས་མྱུར་དུ་འཐོབ་པ་ལ་མངོན་དུ་ཕྱོགས་པའི་ལམ་ཡིན་པས་མངོན་དུ་གྱུར་པ་ཞེས་བརྗོད་པའི་ཕྱིར། དང་པོ་གྲུབ་སྟེ། རྟེན་ཅིང་འབྲེལ་འབྱུང་ལུགས་མཐུན་དང་ལུགས་མི་མཐུན་ལ་དཔྱོད་པ་ལ་ཤིན་ཏུ་མཁས་ཤིང་དེ་འདྲའི་སྒོ་ནས་ཐོག་མའི་མ་རིག་པའི་གཉེན་པོ་རྟེན་འབྲེལ་ཟབ་མོ་རྟོགས་པའི་ཤེས་རབ་ཀྱི་ཕར་ཕྱིན་ཕུལ་བྱུང་ཐོབ་པའི་སྒོ་ནས་རྟེན་འབྲེལ་ཟབ་མོ་མངོན་དུ་གྱུར་པའི་ཕྱིར། གཉིས་པ་གྲུབ་སྟེ། ལམ་ལ་མཁས་པའི་མཚོན་ནས་ས་ལྔ་པར་,བདེན་པ་བཞི་ལ་མཁས་པར་བྱས་ནས་མཁས་པའི་ཤེས་རབ་ཀྱི་བསླབ་པ་དེ་ས་འདིར་རྫོགས་པའི་སྒོ་ནས་བདེན་པ་བཞི་མངོན་དུ་གྱུར་པའི་ཕྱིར་རོ། །གསུམ་པ་གྲུབ་སྟེ། དེ་ལྟར་བདེན་པ་བཞི་དང་རྟེན་འབྲེལ་མངོན་དུ་གྱུར་བའི་ལྷག་པའི་ཤེས་རབ་ཀྱིས་ལམ་བསྒྲོད་པ་ཆེས་མྱུར་བས་སངས་རྒྱས་ཀྱི་ཆོས་མངོན་དུ་འགྱུར་བ་ཆེས་ཉེ་བའི་ཕྱིར་རོ། །དེ་ཡང་ས་ལྔ་བར་བསམ་བསྟན་གྱི་ཕར་ཕྱིན་ལྷག་པ་ཐོབ་པའི་སྟོབས་ཀྱིས་ས་འདིར་ཤེས་རབ་ལྷག་པ་ཡིན་ཏེ། རྟེན་གྱི་ཞི་གནས་ཅི་ཙམ་མཆོག་ཏུ་གྱུར་པ་བཞིན་དུ་བརྟེན་པ་ལྷག་མཐོང་གི་ཤེས་རབ་དེ་ཙམ་དུ་ཁྱད་ཞུགས་པར་འགྱུར་བའི་ཕྱིར། དེས་ན་ས་འདིར་འགོག་པ་ལ་སྙོམས་པར་འཇུག་པ་མཚན་ཉིད་པ་ཐོབ་པ་ཡིན་ཏེ། ས་འདིར་ཤེས་རབ་ལྷག་པ་ཐོབ་པའི་ཕྱིར། ཁྱབ་སྟེ། ཤེས་རབ་ལྷག་པས་འགོག་པ་ལ་སྙོམས་པར་འཇུག་ནུས་ཀྱི་མ་ལྷག་པའི་ཤེས་རབ་ཀྱིས་འགོག་པ་ལ་སྙོམས་པར་འཇུག་མི་ནུས་པའི་ཕྱིར། རིན་ཆེན་ཕྲེང་བ་ལས། ས་དྲུག་པ་ལ་མངོན་དུ་ཕྱོགས་པ་ཞེས་བྱ་སྟེ། ཤེས་རབ་ལྷག་པའི་སྟོབས་ཀྱིས་སངས་རྒྱས་ཀྱི་ཆོས་མྱུར་དུ་ཐོབ་པ་ལ་མངོན་དུ་ཕྱོགས་པའི་ཕྱིར་དང་། ས་འདིར་ས་ལྔ་པར་བསམ་གཏན་ལྷག་པ་ཐོབ་པའི་ཞི་གནས་དང་དེ་ལ་བརྟེན་པའི་ལྷག་མཐོང་གི་ཤེས་རབ་ལྷག་པ་ལ་གོམས་པ་ཡི་སྒོ་ནས་འགོག་པ་ཐོབ་པས་ཤེས་རབ་ཀྱི་བློ་རབ་ཏུ་རྒྱས་པའི་ཕྱིར་རོ། །ས་དྲུག་པ་དེ་ཡི་རྣམ་པར་སྨིན་པས་ན། ལྷ་ཡི་རྒྱལ་པོ་རབ་འཕྲུལ་ཏེ་འཕྲུལ་དགའི་རྒྱལ་པོའི་སྐྱེ་བ་འཛིན་པར་འགྱུར་རོ། །ཞེས་གསུངས་པའི་ཕྱིར་རོ། །༈གཉིས་པ་མཐའ་དཔྱད་པ་ལ། ཁ་ཅིག་ན་རེ། རང་འགྲེལ་ལས། ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་ལྷག་པས་འགོག་པ་ཐོབ་པར་འགྱུར་གྱི་སྔ་རོལ་ཏུ་ནི་མ་ཡིན་ཏེ། ཞེས་ཐེག་ཆེན་ན་རིགས་ངེས་ཀྱིས་ས་དྲུག་པའི་སྔོན་དུ་འགོག་སྙོམས་མི་ཐོབ་པར་བཤད་པ་མི་འཐད་པར་ཐལ། མཐོང་ལམ་རྩེ་སྦྱོར་ནས་འགོག་སྙོམས་ཐོབ་པའི་ཕྱིར། དེར་ཐལ། དེའི་ཐད་ཀྱི་མདོ་ལས། དེ་རྣམ་པར་ཐར་བ་བརྒྱད་པོ་དེ་དག་དང་མཐར་གྱིས་གནས་པའི་སྙོམས་པར་འཇུག་པ་དེ་དག་རྣམ་པར་ཕྱེ་ཞིང་སྟེ་སོ་སོར་སྙོམས་པར་འཇུག་ཅིང་སེང་གེ་རྣམ་པར་བསྒྱིངས་པའི་ཏིང་ངེ་འཛིན་ལ་སྙོམས་པར་འཇུག་གོ། ཞེས་གསུངས་པའི་ཕྱིར་ན། མ་ཁྱབ་སྟེ། མདོ་ལས་ས་དང་པོར་འགོག་པའི་རྣམ་ཐར་རྗེས་མཐུན་པ་དང་འགོག་སྙོམས་རྗེས་མཐུན་པ་ཐོབ་ནས་དེ་ལ་སྙོམས་པར་འཇུག་པ་བསྟན་པ་ཙམ་ཡིན་པའི་ཕྱིར། རྩ་བར་འདོད་མི་ནུས་ཏེ། ཐེག་ཆེན་རིགས་ངེས་ཀྱི་ས་དྲུག་པ་མན་ཆད་དུ། འགོག་སྙོམས་མི་ཐོབ་པའི་ཕྱིར། དེར་། ཐལ། དེ་ཐོབ་པ་ལ་ཤེས་རབ་ཀྱི་ཕར་ཕྱིན་ལྷག་པ་ཐོབ་དགོས་པའི་ཕྱིར། རང་འགྲེལ་གོང་དུ་དྲངས་པ་དེ་དང་། རྩ་བ་དང་ས་བཅུ་བའི་མདོ་སོགས་ལས་དེ་ལྟར་བཤད་པའི་ཕྱིར་རོ། །ཡང་ཁ་ཅིག་ན་རེ། འགོག་སྙོམས་ལ་ལྡན་མིན་འདུ་བྱེད་ཡོད་པར་ཐལ། བྱང་སེམས་ཀྱི་སྙོམས་འཇུག་དགུ་པ་སྟོང་ཉིད་རྟོགས་པའི་འགོག་སྙོམས་ཀྱི་ཏིང་ངེ་འཛིན་དང་བསམ་གཟུགས་བརྒྱད་དེ་སྤེལ་གཞི་དགུ་དང་འགོག་སྙོམས་སྤེལ་བའི་ཚེ་ཡར་སོང་གི་སྤེལ་ཆོས་འགོག་སྙོམས་དེ་ཐུན་མོང་བའི་འགོག་སྙོམས་ལྡན་མིན་དེ་ཡིན་པའི་ཕྱིར། དེར་ཐལ། དེ་མིན་ན་སྤེལ་གཞིའི་སྙོམས་འཇུག་དགུ་པ་དང་ཡར་སོང་གི་ཐ་མའི་སྤེལ་ཆོས་གཉིས་ཁྱད་མེད་དུ་འགྱུར་བའི་ཕྱིར་ན་མ་ཁྱབ་སྟེ། དབུ་སེམས་སུའི་ལུགས་ལ་ཡང་སྙོམས་འཇུག་དགུ་སྤེལ་གཞི་དང་སྙོམས་འཇུག་དགུ་པ་འགོག་སྙོམས་སྤེལ་ཆོས་སུ་བྱས་ནས་གཅིག་བརྒལ་ནས་འགོག་སྙོམས་ལ་འཇུག་པ་དང་། གཉིས་བརྒལ་ནས་དེ་ལ་འཇུག་པ་སོགས་རྩལ་སྦྱང་བའི་ཆེད་ཡིན་གྱི་ཉན་ཐོས་གནས་གཙང་གི་རྒྱུའི་བསམ་བསྟན་སྤེལ་སྒོམ་བཞིན་སྤེལ་གཞི་སྤེལ་ཆོས་མི་མཐུན་པ་མི་དགོས་པའི་ཕྱིར། གཞན་ཡང་ཁྱེད་ཀྱིས་མདོ་དུ་མ་ལས་ལྡན་མིན་གྱི་འགོག་སྙོམས་བཤད་ཟེར་བའང་མི་འཐད་པར་ཐལ། མདོ་རྣམས་ལས་འགོག་སྙོམས་དེ་ཚོར་འདུ་རགས་པ་བཀག་པའི་སྟོང་ཉིད་རྟོགས་པའི་ཡེ་ཤེས་ལ་བཤད་ཀྱང་གྲུབ་མཐའ་འོག་མའི་རང་གི་འདོད་ཚུལ་གྱིས་ལྡན་མིན་ཡིན་པར་བཀྲལ་བ་ཙམ་ཡིན་པའི་ཕྱིར་རོ། །ཡང་ཁ་ཅིག་ན་རེ། ས་དྲུག་པ་མན་ཆད་ཀྱི་སྤངས་བྱ་སྤངས་པའི་འགོག་བདེན་ལ་ས་དྲུག་པ་འདིར་སྙོམས་པར་འཇུག་པ་དེ་རང་འགྲེལ་ལས་ས་འདིར་འགོག་པ་ཐོབ་པར་བཤད་པའི་དོན་ཡིན་ཟེར་ན། འོ་ན་ས་དྲུག་པ་མན་ཆད་ཅེས་པའི་ཚིག་ནུས་ཀྱིས་ས་བདུན་པ་ཡན་ཆད་ཀྱི་འགོག་བདེན་ལ་སྙོམས་པར་འཇུག་མི་ནུས་པ་དང་རྟོགས་མི་ནུས་པར་ཁས་བླངས་པ་བས་ན། མཐོང་ལམ་ནས་ཆོས་ཐམས་ཅད་བདེན་མེད་དུ་མངོན་སུམ་དུ་མ་རྟོགས་པར་ཐལ། ས་དྲུག་པ་པས་ས་དྲུག་པ་མན་ཆད་ཀྱི་སྒྲིབ་པ་སྤངས་པའི་འགོག་བདེན་ཆོས་ཉིད་དེ་ལས་དེ་ཡན་ཆད་ཀྱི་རྒྱུད་ཀྱི་ཆོས་ཉིད་མ་རྟོགས་པའི་ཕྱིར་ཏེ། ས་དྲུག་པ་མན་ཆད་ཀྱི་འགོག་བདེན་ཆོས་ཉིད་ལ་སྙོམས་པར་འཇུག་པ་རང་འགྲེལ་གྱི་དོན་ཡིན་པའི་ཕྱིར་དང་། དྲུག་པ་མན་ཆད་ཅེས་པས་རྣམ་བཅད་ཡོད་པའི་ཕྱིར། རྩ་བར་འདོད་མི་ནུས་ཏེ། ས་དང་པོར་སྟོང་གཞི་ཐམས་ཅད་མངོན་དུ་མ་རྟོགས་ཀྱང་སངས་རྒྱས་ཀྱི་སའི་འགོག་བདེན་མཚན་ཉིད་ཀྱི་སྟོང་ཉིད་ཐམས་ཅད་མངོན་སུམ་དུ་རྟོགས་པའི་ཕྱིར། དེར་ཐལ། སྟོང་གཞི་དེ་དང་དེའི་ཆོས་ཉིད་མངོན་སུམ་དུ་རྟོགས་ན་སྟོང་གཞི་མངོན་སུམ་དུ་རྟོགས་པས་མ་ཁྱབ་པའི་ཕྱིར་རོ། །༈གཉིས་པ་ཤེས་རབ་ཀྱི་ཕར་ཕྱིན་གྱི་བསྔགས་པ་ནི། སྟོང་ཉིད་རྟོགས་པའི་ཤེས་ཕྱིན་ལས་གཞན་པའི་སྦྱིན་སོགས་ཀྱི་ལམ་རྣམས་འབྲས་བུའི་སར་བགྲོད་པ་ནི་སྟོང་ཉིད་རྟོགས་པའི་ཤེས་རབ་ལ་རག་ལས་པ་ཡིན་ཏེ། 
 ཇི་ལྟར་ཏེ་དཔེར་ན་ལོང་པའི་ཚོགས་མ་ལུས་པ་ཀུན་བདེ་བླག་ཏུ་མིག་དང་ལྡན་པའི་སྐྱེས་བུ་གཅིག་གིས་གང་དུ་འགྲོ་བར་འདོད་པ་ཡི་ཡུལ་དུ་འཁྲིད་པར་བྱེད་པ་དེ་བཞིན་དུ། ཐེག་ཆེན་གྱི་ལམ་གྱི་སྐབས་འདིར་ཡང་སྟོང་ཉིད་རྟོགས་པའི་ཤེར་ཕྱིན་བློས། དེ་ཁོ་ན་ཉིད་ལ་ལྟ་བའི་མིག་ཉམས་པའི་སྦྱིན་སོགས་ཀྱི་ཡོན་ཏན་རྣམས་བླངས་པ་སྟེ་ཡོངས་སུ་བཟུང་སྟེ་རྒྱལ་བའི་གོ་འཕང་ཉིད་དུ་འགྲོ་བ་ཡིན་པའི་ཕྱིར། དེར་ཐལ། ཤེར་ཕྱིན་ནི་སྒྲིབ་གཉིས་སྤོང་བའི་ལམ་ཡང་དག་པ་དང་ཡང་དག་པ་མ་ཡིན་པའི་ཁྱད་པར་ལེགས་པར་མཐོང་བའི་ལམ་ཡིན་པའི་ཕྱིར་ཏེ། སྒྲིབ་པ་གཉིས་སྤངས་ནས་སངས་རྒྱས་པ་དེ་བདེན་འཛིན་དང་དེས་བཞག་པའི་བག་ཆགས་ཐམས་ཅད་མ་སྤངས་པར་མི་ཐོབ་པ་གང་ཞིགབདེན་འཛིན་གྱི་འཛིན་སྟངས་མེད་པར་རྟོགས་པ་ལ་ནི་ཤེར་ཕྱིན་ལས་གཞན་མེད་པས་དེས་བདེན་འཛིན་དང་ལམ་རྣམས་ཀྱི་སྟེང་གི་བདེན་འཛིན་བག་ཆགས་དང་བཅས་པ་འཁྲུལ་པ་རྣམས་བསལ་ཏེ་ལམ་གཞན་རྣམས་ཀྱང་རྣམ་མཁྱེན་དུ་འཁྲིད་དགོས་པའི་ཕྱིར། སྡུད་པ་ལས། དམུས་ལོང་དམིགས་བུ་སྟེ་འཁྲིད་མཁན་མེད་པ་བྱེ་བ་ཁྲག་ཁྲིག་རྣམས་ནི། ལམ་ཡང་མི་ཤེས་ན་གྲོང་ཁྱེར་དུ་འཇུག་ཐུབ་པར་ག་ལ་འགྱུར། དེ་བཞིན་དུ་བདེན་མེད་རྟོགས་པའི་ཤེས་རབ་མེད་ན་སྟོང་ཉིད་ལ་ལྟ་བའི་མིག་མེད་པའི་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་ལྔ་པོ་འདི་ནི་བྱང་ཆུབ་དུ་འཁྲིད་པའི་དམིགས་བུ་མེད་པས་རང་གི་རྒྱུན་བྱང་ཆུབ་ཆེན་པོར་རེག་པར་ནུས་པ་མ་ཡིན། ཞེས་དང་། རྡོ་རྗེ་གཅོད་པ་ལས་ཀྱང་། དཔེར་ན་མིག་དང་ལྡན་པའི་མི་ཞིག་མུན་པར་ཞུགས་ནས། ཅི་ཡང་མི་མཐོང་བ་དེ་བཞིན་དུ་བྱང་སེམས་གང་སྦྱིན་པའི་འཁོར་གསུམ་དངོས་པོར་ཏེ་བདེན་པར་སྣང་བ་དེ་སུན་མ་བྱུང་ཞིང་བདེན་མེད་དུ་འཆར་བ་མེད་པར་བདེན་པར་སྣང་བའི་མུན་པ་ཁོ་ནར་ལྷུང་བའི་སྦྱིན་པ་ཡོངས་སུ་གཏོང་བ་སྦྱིན་པ་དང་གཏོང་བ་པོའི་བྱང་ཆུབ་སེམས་དཔའ་གཉིས་ནི་བྱང་ཆུབ་ཏུ་བགྲོད་པའི་ལམ་ལ་ལྟ་བའི་མིག་མེད་པས་མུན་པར་ཞུགས་པའི་མི་དང་འདྲ་བར་བལྟ་བར་བྱའོ། །རབ་འབྱོར་འདི་ལྟ་སྟེ་དཔེར་ན་ནམ་ལངས་ཏེ་ཉི་མ་ཤར་བ་ན་མིག་དང་ལྡན་པའི་མིས་གཟུགས་རྣམ་པ་སྣ་ཚོགས་མཐོང་བ་དེ་བཞིན་དུ་གང་སྦྱིན་པའི་འཁོར་གསུམ་བདེན་སྟོང་དུ་སྣང་བའི་ཉི་མ་ཤར་ནས་འཁོར་གསུམ་དངོས་པོར་རམ་བདེན་པར་སྣང་བ་ཁོ་ནའི་མུན་པར་མ་ལྟུང་བའི་སྦྱིན་པ་དང་དེ་འདྲའི་སྦྱིན་པ་ཡོངས་སུ་གཏོང་བའི་བྱང་ཆུབ་སེམས་དཔའ་གཉིས་ནི་རྣམ་མཁྱེན་དུ་བགྲོད་པའི་ཐབས་ཡང་དག་པ་མཐོང་བ་ཡིན་པས་གསལ་བའི་ཡུལ་དུ་གནས་པའི་མིག་ལྡན་གྱི་མི་དང་འདྲ་བར་བལྟ་བར་བྱའོ། །ཞེས་གསུངས་པའི་ཕྱིར། འདི་ནི་ཚུལ་ཁྲིམས་སོགས་ལའང་སྦྱར་བར་བྱ་བ་ལ་གསུངས་སོ། །གསུམ་པ་རྟེན་འབྱུང་གཟིགས་པའི་དེ་ཁོ་ན་ཉིད་བཤད་པ་ལ་ལྔ། ཟབ་མོའི་དོན་བཤད་པར་དམ་བཅའ་བ་དང་། ཟབ་མོའི་དོན་བཤད་པའི་སྣོད་ངོས་བཟུང་བ། དེ་ལ་བཤད་ན་ཡོན་ཏན་འབྱུང་ཚུལ། སྣོད་ལྡན་གྱི་གང་ཟག་ལ་ཉན་པར་བསྐུལ་བ། རྟེན་འབྱུང་གི་དེ་ཉིད་ཇི་ལྟར་བཤད་པའི་ཚུལ་ལོ། །དང་པོ་ལ་ཚིག་དོན་དང་། མཐའ་དཔྱད་པ་གཉིས། དང་པོ་ནི། 
 འོ་ན་བྱང་སེམས་ས་དྲུག་པ་བས་གཟིགས་པའི་ཟབ་མོའི་རྟེན་འབྱུང་གི་དེ་ཁོ་ན་ཉིད་དེ་ཇི་ལྟར་ཡིན་ཞེ་ན། རྟེན་འབྱུང་གི་དེ་ཁོ་ན་ཉིད་དེ་ནི། མ་རིག་པའི་ལིང་ཏོག་འཐུག་པོས་བློའི་མིག་མ་ལུས་པར་གཡོགས་པའི་གང་ཟག་བདག་ཅག་གི་ཡུལ་དུ་མི་འགྲོ་སྟེ་མི་འགྱུར་གྱི་ས་དྲུག་པ་སོགས་ཀྱི་ཡུལ་དུ་འགྱུར་བ་ཡིན་པས་ཁོ་བོ་ཅག་ལ་དྲི་བར་བྱ་བ་མིན་གྱི། སྐྱེས་བུ་གང་དག་མ་རིག་པའི་ལིང་ཏོག་འཇོམས་བྱེད་ཀྱི་སྟོང་ཉིད་ལེགས་པར་མཐོང་བའི་མིག་སྨན་གྱིས་བསྐུས་པའི་བློ་གྲོས་ཀྱི་སྤྱན་མ་རིག་པའི་ལིང་ཏོག་བྲལ་བ་དང་ལྡན་པའི་སངས་རྒྱས་དང་བྱང་ཆུབ་སེམས་དཔའ་དེ་དག་ལ་སྨྲ་བར་སྟེ་དྲི་བར་བྱའོ། །ཞེས་བདག་གིས་ཆོས་ཉིད་མངོན་སུམ་དུ་རྟོགས་པའི་སྒོ་ནས་བཤད་མི་ནུས་པར་བསྟན་ནས། གལ་ཏེ་ཡུམ་མདོ་སོགས་ལས་ཟབ་མོ་རྟེན་འབྱུང་གི་དེ་ཁོ་ན་ཉིད་མཐོང་བ་དང་རྟོགས་ཐུབ་པར་བཤད་པ་མ་ཡིན་ནམ། དེས་ན་ལུང་དེ་དག་གི་རྗེས་སུ་འབྲང་ནས་ཤོད་ཅིག་ཅེ་ན། ལུང་གི་དགོངས་པ་མ་ནོར་བར་ངེས་པ་ཡང་དཀའ་བས་བདག་ཅག་འདྲ་བས་ལུང་ལ་བརྟེན་ནས་ཀྱང་དེ་ཁོ་ན་ཉིད་བསྟན་པར་མི་ནུས་སོ། །ཞེས་སངས་རྒྱས་ཀྱི་ལུང་རང་དབང་དུ་འཆད་མི་ནུས་པར་བསྟན་ནས། མདོའི་དོན་རྣམས་མདོ་ལ་བརྟེན་ནས་རྟོགས་ནུས་པའི་ཚད་མའི་སྐྱེས་བུས་བྱས་པའི་སྟོང་ཉིད་སྟོན་པའི་བསྟན་བཅོས་ལས་ལུང་གི་དོན་ཕྱིན་ཅི་མ་ལོག་པར་བསྟན་པ་དེ་མཐོང་བ་ལ་བརྟེན་ནས་ནི་ལུང་གི་དགོངས་དོན་ངེས་པ་དང་འཆད་ནུས་པར་སྟོན་པ་ནི། ས་དྲུག་པ་བ་དེ་ཡིས་ཆེས་ཤིན་ཏུ་ཟབ་པའི་ཆོས་ཟབ་མོ་དེ་ཁོ་ན་ཉིད་དེ་ཇི་ལྟར་རྟོགས་པ་དེ་ལྟར་དུ་མ་ནོར་བར། ལུང་གི་དགོངས་པ་ཚུལ་བཞིན་དུ་འཕགས་པ་ཀླུ་སྒྲུབ་ཀྱིས་མཁྱེན་པ་དབུ་མའི་བསྟན་བཅོས་རྩ་ཤེས་སུ། མདོའི་ལུང་དང་། དེ་མ་ཟད་ལུང་ལས་གཞན་ཡང་བདེན་མེད་དཔྱོད་པའི་རིགས་པ་དུ་མས་ཆོས་རྣམས་ཀྱི་སྟོང་ཉིད་ཆེས་གསལ་ཞིང་རྒྱས་པར་བསྟན་པ་ཡིན་པས་ན། དེ་ལྟར་འཕགས་པ་ཀླུ་སྒྲུབ་ཀྱི་གཞུང་ལུགས་ལས་དེ་ཁོ་ན་ཉིད་ཇི་ལྟར་བསྟན་པ་དེ་ཁོ་ན་ལྟར་དུ་ཟླ་བའི་ཞབས་བདག་གིས་འཕགས་པ་ཀླུ་སྒྲུབ་ཀྱིས་དེ་ཁོ་ན་ཉིད་བསྟན་པའི་ལུགས་ཇི་ལྟར་གནས་པ་དེ་བཞིན་དུ་བརྗོད་པར་བྱའོ། །ཀླུ་སྒྲུབ་ཞབས་ནི་ངེས་དོན་གྱི་མདོའི་དོན་ཕྱིན་ཅི་མ་ལོག་པར་འཆད་པའི་སྐྱེས་བུ་ཡིན་པར་བཅོམ་ལྡན་འདས་ཀྱི་ལུང་གིས་བསྟན་པའི་ཕྱིར་རོ། །༈གཉིས་པ་མཐའ་དཔྱད་པ་ལ། སྔོན་གྱི་བོད་མཁས་པ་མང་པོས་སྤྲིན་ཆེན་ལས་ཀླུ་སྒྲུབ་སྟོན་པ་འདས་ནས་ལོ་བཞི་བརྒྱ་ལོན་པ་ནས་འབྱུང་བར་བཤད་གསུངས་པ་ལ། རྩོད་དུས་ཀྱི་ཀུན་མཁྱེན་ཆེན་པོ་བུ་སྟོན་ན་རེ། དེ་མི་འཐད་པར་ཐལ། བོད་དུ་འགྱུར་བའི་སྤྲིན་ཆེན་ལས་དེ་ལྟར་མི་འབྱུང་བའི་ཕྱིར་ཟེར་ན་མ་ཁྱབ་ཅིང་འདོད་མི་ནུས་ཏེ། བོད་ཀྱི་སྤྲིན་ཆེན་དུ་བཞི་བརྒྱ་ལོན་པ་ན་ཞེས་མ་གསུངས་ཀྱང་། སྤྲིན་ཆེན་སྟོང་ཕྲག་བཅུ་གཉིས་པ་ལས་གསུངས་པས་དེ་ཟླ་བས་སྐབས་འདིར་དྲངས་པ་ཡིན་པའི་ཕྱིར། ཡང་ཁ་ཅིག་ན་རེ། སློབ་དཔོན་འདི་མི་རྣམས་ཚེ་ལོ་བརྒྱད་ཅུ་བའི་དུས་སུ་བྱུང་ཞིང་ལོ་བརྒྱ་ལས་མ་བཞུགས་པར་ཐལ། རྔ་བོ་ཆེའི་མདོ་ལས། ལི་ཙཱ་བྱི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ནས་དགའ་བ་འདི། སྟོན་པ་འདས་ནས་ལོ་བརྒྱད་ཅུ་པ་ལ་བསྟན་པ་ཉམས་པའི་ཚེ་སྟོན་པའི་མཚན་འཆང་བའི་དགེ་སློང་དུ་གྱུར་ནས་བསྟན་པ་རྒྱས་པར་བྱས་ཏེ། ལོ་བརྒྱ་ལོན་པའི་འོག་ཏུ་འདས་ནས་བདེ་བ་ཅན་དུ་སྐྱེ་བར། ཞེས་གསུངས་པའི་ཕྱིར་ན་མ་ཁྱབ་སྟེ། དེ་ནི་སློབ་དཔོན་ལྷོ་ཕྱོགས་སུ་ལན་གསུམ་ཕེབས་པའི་ཐ་མའི་དུས་ཀྱི་ལུང་བསྟན་ཡིན་པའི་ཕྱིར། རྣམ་བཤད་རིགས་པའི་རྒྱ་མཚོ་ལས། རྔ་བོ་ཆེ་ལས་དེ་ལྟར་ལུང་བསྟན་པ་ལྷོ་ཕྱོགས་སུ་འབྱུང་བའི་ཐ་མ་ཞིག་ཡིན་པར་གསུངས་པས། ཞེས་གསུངས་པའི་ཕྱིར། རྩ་བར་འདོད་ན། ཚེ་ལོ་བརྒྱད་ཅུ་པའི་དུས་དེར་སློབ་དཔོན་སྐུ་ན་ཚོད་མཐོ་བའི་སྐབས་མ་ཡིན་པར་ཐལ། ཚེ་ལོ་བརྒྱད་ཅུ་པའི་དུས་སུ་སློབ་དཔོན་འཁྲུངས་པ་ཡིན་པའི་ཕྱིར། རྟགས་ཁས། འདོད་མི་ནུས་ཏེ། ཚེ་ལོ་བརྒྱད་ཅུ་པའི་དུས་སུ་སློབ་དཔོན་དགུང་ལོ་མཐོན་པོའི་སྐབས་དང་། དེ་དུས་སློབ་དཔོན་གྱིས་རྔ་བོ་ཆེ་འཆད་པའི་མགོ་ཚུགས་ནས་ལོ་བརྒྱར་མདོ་འདི་བཤད་པ་དང་། འདིབཤད་དུས་སློབ་དཔོན་གྱི་ཆོས་སྒྲ་ཆེན་པོ་ལན་གསུམ་བསྒྲགས་པའི་ཐ་མའི་དུས་ཡིན་པར་མདོ་དེ་ཉིད་ལས་གསུངས་པའི་ཕྱིར་ཏེ། རྔ་བོ་ཆེ་ལས་མགོན་པོ་མྱ་ངན་ལས་འདས་པའི་འོག་ཏུ་བསྟན་པའི་དུས་ཀྱི་ཚེ་ལོ་བརྒྱད་ཅུ་པ་ནས་དགེ་སློང་བློ་འཆང་ཞེས་པར་གྱུར་ནས་རང་གི་སྲོག་ལ་མི་ལྟ་བར་མདོ་འདི་འབྱིན་པར་འགྱུར་རོ། །དེ་ནས་ལོ་བརྒྱ་ལོན་འོག་ཏུ་ཤི་ནས། ཞེས་དང་། མདོ་དེ་ལས་ཆོས་སྒྲ་གསུམ་པ་རྔ་བོ་ཆེ་ལས་བཤད་པའི་བརྗོད་བྱར་སེམས་ཅན་གྱི་ཁམས་ཏེ་རིགས་བརྟགས་པའི་གཏམ་དང་རྗོད་བྱེད་རྔ་བོ་ཆེའི་གཏམ་སྨྲ་བར་འགྱུར། ཞེས་པ་ནས། སྐུ་ཚེ་ཕྱིས་མདོ་འདི་ཐོས་ནས་ཏེ་ན་ཚོད་ཆེན་པོར་གྱུར་བའི་སྐབས་དེ་དུས་སུ་ལོ་བརྒྱར་མདོ་འདིའི་གཏམ་སྨྲ་ཞིང་ཆོས་ཀྱི་ཆར་འབེབ་པར་འགྱུར་རོ། །ལོ་བརྒྱ་འདས་པའི་འོག་ཏུ་ལྷོ་ཕྱོགས་དེར་མི་རྣམས་ཀྱི་ནང་དུ་རྣམ་པར་འཕྲུལ་བ་ཆེན་པོས་རྣམ་པར་འཕྲུལ་ཞིང་ཡོངས་སུ་མྱ་ངན་ལས་འདས་པ་སྟོན་པར་འགྱུར་རོ། །ཞེས་གསུངས་པའི་ཕྱིར་རོ། །ཡང་ཁ་ཅིག་ན་རེ། སློབ་དཔོན་འདིས་སྐྱེ་བ་གསུམ་ལ་ཆོས་སྒྲ་གསུམ་སྒྲོག་པའི་དེ་མདོ་ལས་ཆོས་སྒྲ་གསུམ་བསྒྲགས་པར་ལུང་བསྟན་པའི་དོན་ཡིན་ལ། དེ་ཡང་སྐྱེ་བ་ཕྱི་མ་གཉིས་ཀྱི་སྐབས་ཀྱི་ཆོས་སྒྲ་གཉིས་ནི་བོད་འདིར་བསྒྲགས་པ་ཡིན་ཟེར། དེ་མི་འཐད་པར་ཐལ། ཆོས་སྒྲ་གསུམ་ག་སློབ་དཔོན་འདིའི་སྐུའི་སྐྱེ་བ་འདིའི་སྐབས་ལ་བསྒྲགས་པ་ཡིན་པའི་ཕྱིར། དེར་ཐལ། སློབ་དཔོན་འདིའི་སྐུ་སྐྱེ་བ་འདིའི་དུས་དང་པོར་རུང་བ་མ་ཡིན་པའི་གཞི་ཆེན་པོ་སྤོང་བའི་ཆོས་སྒྲ་དང་། དུས་གཉིས་པར་ཐེག་ཆེན་གྱི་སྟོང་ཉིད་ཀྱི་གཏམ་གྱི་ཆོས་སྒྲ་དང་། དུས་གསུམ་པར་སེམས་ཅན་གྱི་ཁམས་སམ་རིགས་བརྟགས་པའི་སྟོན་པའི་ཆོས་ཀྱི་སྒྲ་ཆེན་པོ་བསྒྲགས་ཏེ། དེ་ནས་མྱ་ངན་ལས་འདའ་བར་བཤད་པའི་ཕྱིར་ཏེ། སྤྲིན་ཆེན་པོ་ལས། གཞན་ཡང་ངའི་ཉན་ཐོས་དེ་བཞིན་གཤེགས་པ་དང་མིང་མཐུན་པའི་དགེ་སློང་གིས་ཆོས་ཀྱི་སྒྲ་ཆེན་པོ་ལན་གསུམ་མངོན་པར་བསྒྲགས་ནས་འཆི་བའི་དུས་བྱེད་པར་འགྱུར་བའི་ཆེ་བ་ལ་ལྟོས། ཞེས་གསུངས་པའི་ཕྱིར་དང་། དེ་ལྟར་ཡིན་པ་རྔ་བོ་ཆེ་ལས་ཀྱང་ཤིན་ཏུ་གསལ་བའི་ཕྱིར་རོ། །ཡང་ཁ་ཅིག་ན་རེ། སློབ་དཔོན་འདི་ས་དང་པོ་པ་ཡིན་ཏོ། འདི་དང་པོར་སོ་སྐྱེ་ཡིན་པ་ལས་ཕྱིས་སུ་ས་དང་པོར་ཐོབ་པར་སྤྱན་རས་གཟིགས་བརྟུལ་ཞུགས་ཀྱིས་བཤད་པའི་ཕྱིར་མ་ཁྱབ་སྟེ། དེ་སློབ་དཔོན་གྱིས་གདུལ་བྱའི་སྣང་བ་ལ་དེ་འདྲའི་ཚུལ་བསྟན་པ་བཤད་པ་ཙམ་ཡིན་པའི་ཕྱིར་དང་། རྩ་བར་འདོད་མི་ནུས་ཏེ། སློབ་དཔོན་འདི་དངོས་པོའི་གནས་ཚོད་ལ་ས་བདུན་པ་པ་དང། ཚེ་དེ་ལས་ས་བརྒྱད་པ་བརྙེས་པར་ཁས་ལེན་དགོས་པའི་[]]ཕྱིར་ཏེ། རྔ་བོ་ཆེའི་མདོ་ལས། དེ་ནི་ངས་ས་བདུན་པ་པ་ལ་བཞག་པ་སྟེ། མི་ཕལ་བ་ཞིག་ཏུ་བྱིན་གྱིས་བརླབས་ནས། གང་གི་ཚེ་ལོ་བརྒྱད་ཅུ་པ་ལ། ཞེས་སོགས་གསུངས་པའི་ཕྱིར། ཁྱབ་སྟེ། ངས་ས་བདུན་པ་ཐོབ་པའི་གང་ཟག་ཏུ་བཞག་ཅེས་དང་། མི་ཕལ་བ་ཞིག་ཏུ་ཞེས་པའི་དོན་ཡོད་པའི་ཕྱིར། རང་ལུགས་ལ། སློབ་དཔོན་འདི་སྟོན་པ་མྱ་ངན་ལས་འདས་ནས་འོག་ཏུ་ལོ་བཞི་བརྒྱ་ལོན་པ་ན་འཁྲུངས་པ་ཡིན་ཏེ། ལང་གཤེགས་ལས། ང་ནི་མྱ་ངན་འདས་འོག་ཏུ། ལོ་ནི་བཞི་བརྒྱ་ལོན་པ་ནས། །ལྷོ་ཕྱོགས་བེ་ཏའི་ཡུལ་དུ་ནི། །དགེ་སློང་དཔལ་ལྡན་ཆེར་གྲགས་པ། །དེ་མིང་ཀླུ་ཞེས་འབོད་པ་སྟེ། །ཡོད་དང་མེད་པའི་ཕྱོགས་འཇིག་པ། ང་ཡི་ཐེག་པ་འཇིག་རྟེན་དུ། བླ་མེད་ཐེག་ཆེན་རབ་བཤད་ནས། །རབ་ཏུ་དགའ་བའི་ས་བསྒྲུབས་ཏེ། བདེ་བ་ཅན་དུ་དེ་འགྲོ་འོ། །ཞེས་དང་སྤྲིན་ཆེན་སྟོང་ཕྲག་བཅུ་གཉིས་པ་ལས། གཞོན་ནུ་འདི་ང་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན་ཀླུ་ཞེས་བྱ་བའི་དགེ་སློང་དུ་གྱུར་ནས། ངའི་བསྟན་པ་རྒྱས་པར་བྱས་ཏེ། མཐར་གྱིས་དང་བའི་འོད་ཅེས་བྱ་བའི་ཞིང་དུ་དེ་དེས་ས་ཡེ་ཤེས་འབྱུང་གནས་འོད་ཅེས་བྱ་བའི་རྒྱལ་བར་འགྱུར་རོ། །ཞེས་གསུངས་པའི་ཕྱིར། འཇམ་དཔལ་རྩ་རྒྱུད་ལས་ཀྱང་དེ་ལྟར་བཤད་དོ། །སློབ་དཔོན་འདི་ཚེ་གཅིག་ལ་འཕགས་ཡུལ་ལྷོ་ཕྱོགས་སུ་ལན་གསུམ་བྱུང་བ་དང་ཆོས་སྒྲ་གསུམ་བསྒྲགས་པ་ཡིན་ཏེ། སྐུ་ཚེའི་སྟོད་ཙམ་ལ་དགེ་སློང་བདེ་བྱེད་ལ་སོགས་པ་བསླབ་པ་ལ་གཡེལ་བ་རྣམས་ཚར་བཅད་ནས་རུང་བ་མ་ཡིན་པའི་གཞི་ཆེན་པོ་ཡོངས་སུ་སྤངས་ཏེ་ཆོས་སྒྲ་དང་པོ་བསྒྲགས་པ་དང་། དེ་ནས་གྲུབ་པ་བརྙེས་ཏེ་ལོ་ལྔ་བཅུ་ཕན་ཆད་བརྒྱ་ཚུན་ཆད་ཀྱི་ལོ་ཅི་རིགས་སུ་ལ་ཀླུ་ཡུལ་དུ་ཕེབས་ནས་ཤེར་ཕྱིན་སྤྱན་དྲངས་ཏེ་ལྷོ་ཕྱོགས་སུ་ལན་གཉིས་པ་ལ་བྱུང་སྟེ་རྩ་བ་ཤེས་རབ་ལ་སོགས་པ་རིགས་ཚོགས་དྲུག་བརྩམས་ཏེ་ལོ་ལྔ་བརྒྱའི་བར་དུ་རིགས་པ་མཐའ་ཡས་པ་གཏན་ལ་ཕབ་པའི་ཐེག་ཆེན་གྱི་སྟོང་ཉིད་རྒྱས་པར་བསྟན་པ་ནི་ཆོས་སྒྲ་གཉིས་པ་དང་། དེ་ནས་སྒྲ་མི་སྙན་དུ་བྱོན་ནས་ལོ་ཉིས་བརྒྱར་འགྲོ་བའི་དོན་བྱས་ནས་སླར་ཡང་འཕགས་ཡུལ་ལྷོ་ཕྱོགས་སུ་ལན་གསུམ་པ་བྱོན་ཏེ། རྔ་བོ་ཆེའི་མདོ། སྤྲིན་ཆེན་སོགས་ལ་བརྟེན་ནས་དེ་དེས་སའི་སྙིང་པོ་སེམས་ཅན་ལ་ཡོད་པར་བསྟན་པའི་ཆོས་དབྱིངས་བསྟོད་པ་སོགས་མཛད་དེ་རིགས་བརྟགས་པའི་གཏམ་ལོ་བརྒྱ་བསྟན་པ་ནི་ཆོས་སྒྲ་གསུམ་པ་ཡིན་པའི་ཕྱིར། སློབ་དཔོན་འདི་སྣང་ཚུལ་ལ་འཇམ་དཔལ་རྩ་རྒྱུད་དང་ལང་གཤེགས་ལས་བཤད་པ་ལྟར་སོ་སྐྱེ་གཅིག་གི་ཚེ་དེ་ལ་རབ་ཏུ་དགའ་བའི་ས་ཐོབ་པར་བསྟན་ཀྱང་གནས་ཚོད་ལ་ས་བདུན་པ་པ་ཡིན་པའི་ཕྱིར། ལུང་རིགས་དུ་མས་གྲུབ་པའི་ཕྱིར་རོ། །སྔགས་ཀྱི་ལུགས་ལྟར་ན་སློབ་དཔོན་འདི་ཚེ་གཅིག་ལ་འཚང་རྒྱ་བར་བཞེད་དོ། །ཡང་ཁ་ཅིགཟླ་བ་གྲགས་པ་འཕགས་པ་ཀླུ་སྒྲུབ་ཀྱི་སློབ་མ་མིན་ཟེར་ན། དེ་མི་འཐད་པར་ཐལ། དེ་སློབ་དཔོན་ཀླུ་སྒྲུབ་ཀྱི་སྐུ་ཚེ་སྨད་ཀྱི་སློབ་མ་ཡིན་པའི་ཕྱིར། མཉམ་མེད་ཇོ་བོ་ཆེན་པོ་ནས། ཀླུ་སྒྲུབ་སློབ་མ་ཟླ་གྲགས་ཡིན། །ཞེས་གསུངས་པའི་ཕྱིར། ཡང་ཁ་ཅིགཀླུ་སྒྲུབ་ཀྱི་རྗེས་སུ་ཨརྱ་དེ་ཝ་མི་རབས་གཅིག་ལ་བཞུགས་ཟེར་ན། དེ་མི་འཐད་པར་ཐལ། སློབ་དཔོན་དང་ཨརྱ་དེ་ཝ་གཉིས་མཉམ་དུ་སྐུ་གཤེགས་པར་སློབ་དཔོན་བྱང་ཆུབ་བཟངས་པོས་གསུངས་པའི་ཕྱིར། དེ་ལ་ཁོ་ན་རེ། ཟླ་གྲགས་སློབ་དཔོན་གྱི་དང་པོ་སློབ་མ་ཡིན་པར་ཐལ། ཟླ་གྲགས་ཀྱིས་འཇུག་པ་རང་འགྲེལ་རྩོམ་དུས་སུ་ཀླུ་སྒྲུབ་འཁྲུངས་པའི་རྗེས་སུ་འབྱུང་བའི་སློབ་དཔོན་དབྱིག་གཉེན་དང་། ཆོས་སྐྱོང་དང་། ཕྱོགས་གླང་སོགས་སྔར་ནས་མྱ་ངན་ལས་འདས་པར་བཤད་པའི་ཕྱིར་ན་མ་ཁྱབ་སྟེ། སློབ་དཔོན་ཀླུ་སྒྲུབ་ཀྱིས་ཆོས་སྒྲ་གསུམ་པ་སྒྲོག་པའི་དུས་དང་། ཐོགས་མེད་སྐུ་མཆེད་དང་ཕྱོགས་གླང་སོགས་དུས་རགས་པ་མཉམ་ལ། ཕྱོགས་གླང་གི་སྤེལ་མར་བསྟོད་པའི་ལན་དཔའ་བོས་བརྩམས་པ་དང་། ཟླ་བའི་ཞབས་ལོ་སུམ་བརྒྱར་བཞུགས་པར་རྡོ་རྗེ་གདན་པའི་གསུང་སྒྲོས་ལས་སུ་བྱུང་བའི་ཕྱིར་རོ། །། གཉིས་པ་ཟབ་མོའི་དོན་བཤད་པའིསྣོད་ངོས་བཟུང་བ་ནི། ངེས་དོན་གྱི་བསྟན་བཅོས་རྣམས་ནི་སྔར་ཟབ་མོའི་དོན་ལ་གོམས་པའི་གོམས་སྟོབས་ཀྱིས་སྟོང་ཉིད་རྟོགས་པའི་ས་བོན་རྒྱུད་ལ་བཞག་པ་རྣམས་ལ་བསྟན་པར་བྱ་བའི་གཞན་སུ་ཡང་རུང་བ་ལ་བསྟན་པར་བྱ་བ་མ་ཡིན་ཏེ། དེ་དག་གིས་སྟོང་ཉིད་སྟོན་པའི་གཞུང་ཉན་ཀྱང་དོན་མ་ཡིན་པ་ཆེན་པོ་དང་ལྡན་པར་འགྱུར་བའི་ཕྱིར། དེར་ཐལ། སྟོང་ཉིད་ལ་ལོག་པར་ཞུགས་པའི་བསམ་པ་སྐྱེ་བའི་ཕྱིར། དེར་ཐལ། རེས་འགའ་ནི་ཆོས་རྣམས་བདེན་པར་མེད་ན་གང་ཡང་མེད་དགོས་པར་བསམ་ནས་མི་མཁས་པས་སྟོང་ཉིད་སྤངས་ནས་ངན་འགྲོར་འགྲོ། རེས་འགའ་ནི་རང་བཞིན་གྱིས་སྟོང་པའི་དོན་ནི་ཆོས་རྣམས་མེད་པ་དེའོ་སྙམ་དུ་ཕྱིན་ཅི་ལོག་ཏུ་བཟུང་སྟེ་རྒྱུ་འབྲས་ལ་སྐུར་འདེབས་ཀྱི་ལོག་ལྟ་བསྐྱེད་དེ། དེ་ཡང་གོང་ནས་གོང་དུ་འཕེལ་བར་བྱེད་པ་འབྱུང་བའི་ཕྱིར། རྩ་ཤེས་ལས། ཆོས་རྣམས་རང་བཞིན་གྱིས་སྟོང་པ་ཉིད་ཀྱི་དོན་ལ་གཏན་མེད་དུ་འཛིན་པ་སོགས་ལྟ་བར་ཉེས་ན། བདེན་གཉིས་གཞི་གཅིག་ལ་འདུ་བར་མི་ཤེས་པའི་ཤེས་རབ་ཆུང་བ་རྣམས་ནི་ལོག་ལྟ་སོགས་ཕྱིན་ཅི་ལོག་གི་བསམ་པ་སྐྱེས་ནས་ཕུང་བར་འགྱུར་ཏེ། ཇི་ལྟར་སྦྲུལ་ལ་བཟུང་ཉེས་ན་དུག་གི་འཆི་བ་དང་། རིགས་སྔགས་ཉེས་པར་བསྒྲུབས་ན་རང་སྲོག་ལ་རྒོལ་བ་བཞིན་ནོ། །ཞེས་དང་། དེའི་འགྲེལ་བ་ཚིག་གསལ་ལས། སྟོང་ཉིད་རྟོགས་པ་དེས་ཀུན་རྫོབ་ཀྱི་མཐར་མི་ལྷུང་བ་ལ། །གང་ཟག་དེ་སྟོང་ཉིད་ལ་དཔྱད་པ་དང་སྟོང་ཉིད་ཀྱི་དོན་བློ་ངོར་བཟུང་བ་དེས་གཟུགས་བརྙན་དང་འདྲ་བའི་ལས་འབྲས་ལ་གནོད་པ་མ་བྱས་པ་གཅིག་དགོས་པ་དང་། བདེན་པར་སྒྲོ་འདོགས་པའི་མཐར་མི་ལྟུང་ལ། སྟོང་ཉིད་ཀྱི་དོན་བློ་ངོར་བཟུང་བ་དེས་དངོས་པོ་རྣམས་རང་བཞིན་མེད་པ་ཁོ་ན་ལ་ལས་འབྲས་འཐད་ལ་རང་བཞིན་ཡོད་ན་མི་འཐད་པར་རྟོགས་པར་སོང་བ་གཅིག་དགོས་པར་གསུངས་པའི་ཕྱིར་རོ། །འོ་ན་གང་ཟག་འདི་ལ་སྟོང་པ་ཉིད་འོས་སོ། །འདི་ལ་སྟོང་པ་ཉིད་བསྟན་པར་མི་བྱའོ་ཞེས་སྟོང་ཉིད་སྟོན་པའི་སྣོད་དུ་གྱུར་མ་གྱུར་ནི་ངེས་དཀའ་བས་དེ་ཇི་ལྟར་ངེས་པར་ནུས་ཞེ་ན། སྟོང་ཉིད་སྟོན་པའི་སྣོད་དུ་གྱུར་མ་གྱུར་གང་ཟག་དེའི་ཕྱི་རོལ་གྱི་མཚན་མའི་རྟགས་ལས་ཤེས་ནུས་ཏེ། 
 གདུལ་བྱའི་སོ་སོའི་སྐྱེ་བོ་ལས་དང་པོ་པའི་དུས་ནའང་སྟོང་པ་ཉིད་ཀྱི་གཏམ་ཕྱིན་ཅི་མ་ལོག་པ་ཐོས་ན། དེ་ཐོས་མ་ཐག་ནས་ནང་དུ་གཏམ་དེ་ལ་རབ་ཏུ་དགའ་བ་ཡང་དང་ཡང་དུ་འབྱུང་བ་དང་། རབ་ཏུ་དགའ་བ་དེ་ལས་བྱུང་བའི་མཆི་མས་མིག་བརླན་པ་དང་། ལུས་ཀྱི་བ་སྤུ་ལྡང་བར་འགྱུར་བའི་གདུལ་བྱ་གང་ཡིན་པ་དེ་ལ་རྫོགས་པའི་སངས་རྒྱས་ཀྱི་བློ་རྣམ་པར་མི་རྟོག་པའི་ཡེ་ཤེས་ཀྱི་ས་བོན་ཡོད་པ་གང་ཞིགསློབ་དཔོན་མཁས་པའི་ཟབ་མོ་དེ་ཁོ་ན་ཉིད་ཉེ་བར་བསྟན་པའི་སྣོད་ནི་དེ་འདྲའི་གང་ཟག་དེ་ཡིན་ཏེ་ཡིན་པས་དེ་ལ་འོག་ཏུ་འཆད་འགྱུར་གྱི་དམ་པའི་དོན་གྱི་བདེན་པ་དེ་བསྟན་པར་བྱ་བ་ཡིན་པའི་ཕྱིར་རོ། །དེ་ཡང་སྟོང་ཉིད་ཀྱི་གཏམ་ཕྱིན་ཅི་མ་ལོག་པར་ཐོས་ཀྱང་ཐོས། ཐོས་པའི་དོན་ཡང་གོ་བ་དང་གཉིས་ཚོགས་པའི་གང་ཟག་ལ་ལུས་ཀྱི་མཚན་མ་དེ་དག་སྐྱེ་བར་སྣང་ན་རྟགས་མ་འཁྲུལ་བ་ཡིན་གྱི་ལུས་ཀྱི་མཚན་མ་ཙམ་ཡོད་ཀྱང་བརྗོད་བྱེད་ཀྱི་ཚིག་ཙམ་ལས་སྟོང་ཉིད་ཀྱི་དོན་མི་གོ་བ་དང་། གོ་ཡང་མཚན་མ་དེ་དག་མི་སྐྱེ་ན་དེ་འདྲ་དེ་རེ་ཞིག་ཟབ་མོའི་སྣོད་ཡིན་པར་ངེས་མི་ནུས་ཀྱང་བླ་མ་དམ་པའི་བསྒོ་བ་ལས་མི་འདའ་བརསྟོང་ཉིད་ལོག་པར་མི་འཛིན་ན། དེ་ལ་སྟོང་ཉིད་བསྟན་ན་སྟོང་ཉིད་རྟོགས་ནུས་པའི་རྒྱས་འགྱུར་གྱི་རིགས་ཀྱི་ནུས་པ་མང་པོ་གསར་དུ་འཇོག་པར་བྱ་བ་ཙམ་གྱི་སྣོད་དུ་རུང་བ་ཡིན་པས་ཆེད་དུ་བསྟན་པར་བྱ་བ་ཡིན་པའི་ཕྱིར་རོ། །༈གསུམ་པ་དེ་ལ་བཤད་ན་ཡོན་ཏན་འབྱུང་ཚུལ་ནི། 
 སྣོད་རུང་གི་སྐྱེས་བུ་དེ་ལ་ནི་སྟོང་ཉིད་བསྟན་པ་དེ་སྣོད་མིན་ལ་བཤད་པ་ལྟར་གྱི་འབྲས་བུ་མེད་པར་མི་འགྱུར་ཏེ། དེ་འདྲའི་སྐྱེས་བུ་དེ་ལ་ནི་སྟོང་ཉིད་ལ་ཕྱིན་ཅི་ལོག་ཏུ་འཛིན་པས་བསྐྱེད་པའི་ལས་འབྲས་ལ་སྐུར་འདེབས་དང་ངན་སོང་དུ་འགྲོ་བ་སོགས་དོན་མ་ཡིན་པ་དང་ལྡན་པར་མི་འགྱུར་བ་འབའ་ཞིག་ཏུ་མ་ཟད་ཀྱང་དེ་འདྲའི་ཉན་པ་པོ་དེ་ལ་ནི་སྟོང་ཉིད་ཉན་པ་དེ་ཡི་རྗེས་སུ་འགྲོ་བའི་ཡོན་ཏན་རྣམས་ཀྱང་འབྱུང་བའི་ཕྱིར། དེར་ཐལ། སྣོད་ལྡན་དེས་སྟོང་ཉིད་ཀྱི་ལྟ་བ་ཉན་པ་རྙེད་པ་ནི་གཏེར་རྙེད་པ་དང་འདྲ་བར་བསམ་ནས་སྟོང་ཉིད་ཀྱི་ལྟ་བ་དེ་སྐྱེ་བ་གཞན་དུ་མི་ཉམས་པར་བྱ་བའི་ཆེད་དུ་ལྟ་བ་དེ་རྒྱུད་ལ་བསྐྱེད་པའི་ལུས་རྟེན་གྱི་རྒྱུར་རྟག་ཏུ་ཚུལ་ཁྲིམས་ཡང་དག་པར་བླངས་ནས། དེ་རྗེས་སུ་ཡང་བདག་ཚིལ་ཁྲིམས་འཆལ་ན་ངན་འགྲོར་ལྷུང་ནས་སྟོང་ཉིད་ཀྱི་ལྟ་བ་རྒྱུན་ཆད་པར་འགྱུར་རོ་སྙམ་ནས་མི་ཉམས་པར་སྲུང་བའི་སྒོ་ནས་ཚུལ་ཁྲིམས་ལ་གནས་པར་འགྱུར་བ་དང་། བདག་ཚུལ་ཁྲིམས་བསྲུང་བས་བདེ་འགྲོར་སྐྱེས་ཀྱང་ཟས་གོས་སྨན་སོགས་ཀྱིས་ཕོངས་བར་གྱུར་ནས་དེ་ཚོལ་བ་ལྟ་བུར་ལེན་ནས་སྟོང་ཉིད་ཀྱི་ལྟ་བ་ཉན་པ་དང་སྒོམ་པ་སོགས་རྒྱུན་ཆད་པར་འགྱུར་རོ་སྙམས་ནས་ལོངས་སྤྱོད་ཀྱི་རྒྱུར་ཡང་མར་གྱིས་ཞིང་ལ་སྦྱིན་པ་གཏོང་བར་འགྱུར་བ་དང་། སྟོང་ཉིད་ཀྱི་ལྟ་བ་འདི་ཡང་གཞན་དོན་ཁུར་ཁྱེར་གྱི་སྙིང་རྗེ་ཆེན་པོས་ཟིན་པ་ཉིད་སངས་རྒྱས་འདྲེན་བྱེད་ཀྱི་རྒྱུ་ཡིན་གྱི་སྙིང་རྗེས་མ་ཟིན་པ་དེ་མིན་ནོ་སྙམ་ནས་རྩ་བ་སྙིང་རྗེ་ཆེན་པོ་ལ་གོམས་པར་བྱེད་པ་རྒྱུན་དུ་རྟེན་པར་བྱེད་པ་དང་། ཁྲོ་བས་ནི་ངན་སོང་དུ་སྐྱེ་བ་དང་སྦྱིན་པ་དང་ཚུལ་ཁྲིམས་ཀྱི་དགེ་བ་འཇོམས་པ་དང་བཞིན་མདོག་སོགས་མི་སྡུག་པར་བྱེད་པས་སྟོང་ཉིད་ཀྱི་ལྟ་བ་སྐྱེ་བའི་གེགས་ཆེན་པོ་བྱེད་པ་དང་དེའི་རྐྱེན་གྱིས་འཕགས་པ་མི་མཉེས་པར་འགྱུར་རོ་སྙམ་ནས་འཕགས་པ་དགྱེས་པའི་ཐབས་རྣམས་བདག་རྒྱུད་ལ་འབྱུང་བའི་ཆེད་དུ་བཟོད་པ་སྒོམ་པར་བྱེད་པ་དང་། ཐམས་ཅད་མཁྱེན་པའི་རྒྱུར་ཡང་ཡང་མ་བསྔོས་པའི་ཚུལ་ཁྲིམས་སོགས་ནི་མཐར་ཐུག་སངས་རྒྱས་ཀྱི་རྒྱུ་དང་གནས་སྐབས་ལོངས་སྤྱོད་དང་དལ་འབྱོར་གྱི་ལུས་སོགས་རྒྱུན་ཆད་པར་མེད་པར་འབྱུང་བའི་རྒྱུར་མི་འགྱུར་སྙམ་ནས། ཚུལ་ཁྲིམས་དང་སྦྱིན་པ་ལ་སོགས་པ་དེ་ཡི་དགེ་བའང་འགྲོ་བ་རྣམས་འཁོར་བ་ལས་སྒྲོལ་བར་བྱ་བའི་ཕྱིར་བླ་མེད་བྱང་ཆུབ་ཏུ་ཡོངས་སུ་བསྔོ་བར་བྱེད་པ་དང་། བྱང་སེམས་མ་གཏོགས་པ་ཉན་རང་སོགས་གཞན་དག་གིས་རྟེན་འབྲེལ་ཟབ་མོའི་དོན་དེ་བྱང་སེམས་བཞིན་དུ་རིགས་པའི་སྒོ་མཐའ་ཡས་པས་སྟོན་མི་ནུས་པར་མཐོང་ནས་དེ་ལྟར་སྟོན་པའི་བཤེས་གཉེན་དུ་ཤེས་པའི་སྒོ་ནས་རྫོགས་པའི་བྱང་ཆུབ་སེམས་དཔའ་རྣམས་ལ་ཤིན་ཏུ་གུས་པར་བྱེད་པའི་ཕྱིར་རོ། །
 དེ་ལྟར་སྟོང་ཉིད་ཀྱི་ལྟ་བའི་གོ་བ་གནད་དུ་སོང་བ་སྟེ་གོ་ཚུལ་མ་ནོར་བར་ཚུལ་བཞིན་དུ་གོ་བའི་ཐེག་ཆེན་པ་ལ་ནི། རང་བཞིན་གྱིས་གྲུབ་པ་ལ་ལས་འབྲས་སོགས་མི་འཐད་ཀྱང་རང་བཞིན་གྱིས་སྟོང་པ་ལ་དེ་དག་འཐད་པར་རྟོགས་ནས་གོང་བཞིན་ཚུལ་ཁྲིམས་སོགས་རྒྱ་ཆེ་བའི་ཕྱོགས་རྣམས་སྒྲུབ་པ་ལ་ཤིན་ཏུ་གུས་པར་གྱུར་པ་དེ་ནི་ཤིན་ཏུ་ངོ་མཚར་བ་དང་བསྔགས་པའི་གནས་ཡིན་པའི་ཕྱིར་ཏེ། བྱང་ཆུབ་སེམས་འགྲེལ་ལས། གང་ཟག་གང་ཡིན་ཀྱང་ཆོས་རྣམས་རང་བཞིན་གྱིས་སྟོང་པ་ཉིད་འདི་ཤེས་ནས་ལས་དང་འབྲས་བུ་ལ་བླངས་དོར་སྟོན་པ་གང་ཡིན་པ་འདི་ནི། བདེན་མེད་ལ་བྱ་བྱེད་མི་འགལ་བའི་གནས་ཚུལ་ངོ་མཚར་བ་རྟོགས་པའི་གང་ཟག་ཡིན་པས་ངོ་མཚར་བས་ཀྱང་འདི་ངོ་མཚར་བ་དང་། རྨད་བྱུང་བས་ཀྱང་འདི་རྨད་བྱུང་བ་ཡིན་ནོ། །ཞེས་གསུངས་པའི་ཕྱིར་ཏེ། དེས་ན་སྟོང་ཉིད་ཀྱི་སྣོད་དུ་མི་རུང་བ་གཉིས་པོ་སྟོང་ཉིད་ལ་མི་མོས་པས་སྤོང་བ་དང་། མོས་པ་ལྟར་སྣང་ཡོད་ཀྱང་དོན་དམ་དཔྱོད་པའི་རིགས་པས་རྒྱུ་འབྲས་ཐམས་ཅད་གཏན་མེད་དུ་བྱས་ན་བཀག་པར་གོ་བའི་སྐྱོན་གཉིས་ཀ་སྤངས་ལ་རང་བཞིན་མེད་ན་ལས་འབྲས་སོགས་ཆེས་འཐད་པའི་ཚུལ་ལ་ངེས་པ་སྙེད་པ་དང་། ལས་འབྲས་སོགས་ཡོད་པ་ལས་ཀྱང་བདེན་མེད་ལ་ངེས་པ་འདྲེན་ནུས་པ་གཅིག་དགོས་ཏེ། དེ་གཉིས་ཀ་དང་མི་ལྡན་པར་སྟོང་ཉིད་རྟོགས་པར་སེམས་པ་ནི་སྟོང་ཉིད་རྟོགས་པ་གཏན་མ་ཡིན་པའི་ཕྱིར་རོ། །༈བཞི་པ་སྣོད་ལྡན་གྱི་གང་ཟག་ཉན་པར་སྐུལ་པ་ནི། 
 དེ་ལྟར་གོང་དུ་བཤད་པ་ལྟར་གྱི་ཟབ་པ་དོན་དམ་དང་རྒྱ་ཆེ་བ་ཀུན་རྫོབ་ཚུལ་ལ་མཁས་པའི་སྐྱེ་བོས་ནི། སོ་སྐྱེའི་སར་ཡུན་རིང་བོའི་བར་དུ་རྒྱུན་མི་ཆད་པར་ཟབ་པ་དང་རྒྱ་ཆེ་བའི་ཕྱོགས་ཀྱི་དགེ་བའི་ཚོགས་རྣམས་ངེས་པར་བསགས་ནས་རིམ་གྱིས་རབ་ཏུ་དགའ་བའི་ས་ནི་ཐོབ་པར་འགྱུར་བས་ན། ས་རབ་ཏུ་དགའ་བ་དེ་ནི་ཐོབ་པར་དོན་དུ་གཉེར་བའི་གང་ཟག་དེས་ནི་འཆད་པར་འགྱུར་བའི་ཟབ་མོའི་ལན་འདི་མཉན་པར་གྱིས་ཤིགཅེས་ཉན་པར་སྐུལ་བའོ། །དེ་ཡང་བཞི་བརྒྱ་པའི་འགྲེལ་བ་ལས། ཉན་པ་པོ་དེ་ཆོས་ཐམས་ཅད་རང་བཞིན་སྟོང་པ་ཉིད་ཀྱི་གཏམ་ལ་གུས་པར་གྱུར་ན་ནི་ཉན་པ་པོ་དེ་ལ་སྟོང་ཉིད་ལ་གུས་པ་དེ་དང་མཐུན་པའི་རྐྱེན་སྟོང་ཉིད་ཐོས་པའི་ཕན་ཡོན་བསྟན་པ་སོགས་ཉེ་བར་བསྒྲུབ་པའི་སྒོ་ནས། ཉན་པ་པོ་དེ་ལ་སྟོང་ཉིད་ལ་གུས་པའི་ཐབས་དེ་ཇི་ལྟར་དུ་བཤད་པས་སྟོང་པ་ཉིད་ལ་དང་བ་འཕེལ་བར་འགྱུར་བ་དེ་ལྟར་དུ་བྱ་ཞིང་། འཆད་པ་པོ་རང་ཉིད་སྙིང་རྗེ་ཆེ་བ་དང་ལྡན་པ་དང་། བཅོམ་ལྡན་འདས་དེ་བཞིན་གཤེགས་པ་ལ་ཆོས་བསྟན་པའི་དྲིན་བྱས་པའི་དྲིན་ལན་གཟོ་ཞིང་། བདག་ཉིད་ཀྱི་དམ་པའི་ཆོས་ཀྱི་བར་ཆད་ཀྱི་རྒྱུ་མཚན་དེ་རྒྱུ་འཁོར་བའི་གཡང་ས་ཆེན་པོའི་རྒྱུར་གྱུར་བའི་བདག་འཛིན་ཡོངས་སུ་སྤངས་པར་འདོད་པས་ནི། གཞན་ལ་ཆོས་འཆད་པའི་སྡུག་བསྔལ་ཡ་ང་བ་མྱོང་བ་ལ་བརྟེན་པ་དང་། ཆོས་ཀྱི་འཁོར་དུ་བསྡུ་ཕྱིར་སྦྱིན་པར་དགའ་བ་ཡང་སྦྱིན་པ་དང་། དེ་ལ་སོགས་པ་བསྡུ་བའི་དངོས་པོ་བཞིས་ཀྱང་གདུལ་བྱ་འཁོར་དུ་བསྡུ་བར་བྱ་སྟེ་ཟབ་མོའི་དམ་པའི་ཆོས་འདི་འབད་པ་ཐམས་ཅད་ཀྱིས་སྐྱེ་བོ་དམ་པའི་ཆོས་ཀྱི་སྣོད་དུ་གྱུར་པ་ལ་ཉེ་བར་བསྟན་པར་བྱའོ། །ཞེས་གསུངས་པས་སྣོད་ལྡན་གྱི་སྐྱེས་བུ་ལ་ཆོས་བཤད་པ་འདི་ལ་འབད་དགོས་ཏེ། ཆོས་དོན་མ་ནོར་བར་ཤེས་པའི་འཆད་པ་པོས་ཉན་པ་པོ་སྣོད་ལྡན་ལ་འཆད་པ་དང་ཁྱད་པར་ཟབ་མོའི་ཆོས་བཤད་པ་ལ་ཕན་ཡོན་ཆེན་པོ་ཐོབ་པའི་ཕྱིར། མདོ་ཀུན་བཏུས་ལས། ཟབ་མོ་སྟོང་ཉིད་ལ་མོས་པ་ཙམ་གྱིས་ཀྱང་ཕྱིས་སུ་འབྱུང་འགྱུར་གྱི་བསོད་ནམས་ཐམས་ཅད་སྡུད་པར་བྱེད་པ་ཡིན་ཏེ། སངས་རྒྱས་སུ་མ་འགྲུབ་ཀྱི་བར་དུ་ལྷ་མིའི་བདེ་འབྲས་སོགས་འཇིག་རྟེན་པ་དང་ལམ་ལྔ་སོགས་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་འགྲུབ་པར་འགྱུར་བའི་ཕྱིར་ཏེ། ཁྱེའུ་རིན་པོ་ཆེའི་མདོ་ལས་བྱུང་བ་ནི། འཇམ་དཔལ་བྱང་ཆུབ་སེམས་དཔའ་ཟབ་མོ་རྟོགས་པའི་ཐབས་ལ་མཁས་པ་དང་བྲལ་བས་བསྐལ་པ་བརྒྱ་སྟོང་དུ་ཕ་རོལ་ཏུ་ཕྱིན་པ་དྲུག་ལ་སྤྱད་པ་པས། གང་ཟག་གང་གིས་ཟབ་མོའི་ཆོས་ཀྱི་རྣམ་གྲངས་འདི་ནི་ཐེ་ཚོམ་དང་བཅས་པས་ཉན་པ་འདི། བསོད་ནམས་སྔ་མ་དེ་བས་ཆེས་མང་དུ་བསྐྱེད་ན་གང་ཟག་གང་ཟབ་མོ་ལ་ཐེ་ཚོམ་མེད་པར་ཉན་པ་ལ་བསོད་ནམས་དེ་བས་ཆེས་མང་བ་ལྟ་ཅི་སྨོས། གང་ཟག་གང་ཟབ་མོ་འདི་ཡི་གེར་བྲིས་ནས་གཞན་ལ་ལུང་འབོགས་པ་དང་། འཆད་པ་དང་། གཞན་དག་ལ་རྒྱ་ཆེར་རབ་ཏུ་སྟོན་པ་ནི་སྔ་མ་དེ་བས་ཆེས་བསོད་ནམས་མང་བ་ལྟ་ཅི་སྨོས། ཞེས་དང་། རྡོ་རྗེ་གཅོད་པ་ལས་ཀྱང་། བཅོམ་ལྡན་འདས་ཀྱི་བཀའ་བསྩལ་པ་དང་། རབ་འབྱོར་འདི་ཇི་སྙམ་དུ་སེམས། གང་གའི་ཀླུང་གི་ཕྱེ་མ་ཇི་སྙེད་པ་གང་གི་ཀླུང་ཡང་དེ་རྙེད། ཞེས་པ་ནི་བཀའ་བསྩལ་པ། གང་ཞིག་ཆོས་ཀྱི་རྣམ་གྲངས་འདི་ལས་ཐ་ན་ཚིག་བཞི་པའི་ཚིགས་སུ་བཅད་པ་ཙམ་བཟུང་སྟེ། གཞན་དག་ལ་ཡང་བསྟན་ན་དེ་བས་ཆེས་བསོད་ནམས་མང་དུ་བསྐྱེད་དོ། །ཞེས་སོགས་དུ་མ་གསུངས་པའི་ཕྱིར། དེ་ཡང་འཆད་པ་པོས་དོན་མ་ནོར་བར་ཤེས་པ་དང་། ཉན་པ་པོས་དོན་མ་ནོར་བར་བཟུང་བ་དང་། གཉིས་ཀའི་ཀུན་སློང་ཉོན་མོངས་དང་མ་འདྲེས་པ་དགོས་ཏེ། དེ་ལས་སྡོག་ན་གཉིས་ཀ་ལ་བསོད་ནམས་མང་པོའི་བར་ཆད་བྱེད་པའི་ཕྱིར་ཏེ། སློབ་དཔོན་དབྱིག་གཉེན་གྱིས་དེ་འདིར་འཆད་པ་གང་དག་ཆོས་ཀྱི་དོན་ལོག་པར་འཆད་པར་བྱེད་པ་དང་། སེམས་ཉོན་མོངས་ཅན་སྙེད་པ་དང་བཀུར་སྟི་དང་གྲགས་པ་འདོད་པས་ཆོས་འཆད་པ་དེ་དག་ནི། བདག་ཉིད་ཀྱི་སྔར་གྱི་བསོད་ནམས་ཆེན་པོ་ཉམས་པར་བྱེད་པ་ཡིན་ནོ། །ཞེས་གསུངས་པ་གང་ཞིག་ཉན་པ་པོ་ཡང་དེ་དང་འདྲ་བ་ཡིན་པས་གཉིས་ཀས་དོན་མ་ནོར་བར་འཆད་པ་དང་འཛིན་པ་ལྟ་བུ་འཆད་པ་པོ་དང་ཉན་པ་པོའི་མཚན་ཉིད་མ་མཐའ་རེ་དང་ལྡན་དགོས་པའི་ཕྱིར་རོ། །༈ལྔ་པ་རྟེན་འབྱུང་གི་དེ་ཉིད་ཇི་ལྟར་བཤད་པའི་ཚུལ་ལ་གསུམ། ཡང་དག་པའི་དོན་ལུང་གིས་བསྟན་པའི་ཚུལ། ལུང་གི་དོན་དེ་རིགས་པས་སྒྲུབ་པ། རིགས་པས་སྒྲུབ་པའི་སྟོང་ཉིད་གྱི་རབ་དབྱེ་བཤད་པའོ། །དང་པོ་ལ་གཉིས། ལུང་ལས་གསུངས་པའི་ཚུལ་འགོད་པ་དང་། དེ་ཁོ་ན་ཉིད་ཤེས་པའི་མི་མཐུན་པའི་ཕྱོགས་ངོས་བཟུང་བའོ། །དང་པོ་ནི། ས་བཅུ་པའི་མདོ་ལས། བྱང་ཆུབ་སེམས་དཔའ་དེ་བྱང་ཆུབ་སེམས་དཔའི་ས་དྲུག་པ་ལ་འཇུག་སྟེ། དེ་ཆོས་མཉམ་པ་ཉིད་བཅུས་འཇུག་གོ། བཅུ་གང་ཞེ་ན། འདི་ལྟ་སྟེ། ཆོས་ཐམས་ཅད་མཚན་མ་མེད་པར་མཉམ་པ་ཉིད་དང་། ཆོས་ཐམས་ཅད་མཚན་ཉིད་མེད་པར་མཉམ་པ་ཉིད་དང་། དེ་བཞིན་དུ་སྐྱེ་བ་མེད་པ་དང་། མ་སྐྱེས་པ་དང་། དབེན་པ་དང་། གདོད་མ་ནས་རྣམ་པར་དག་པ་དང་། སྤྲོས་པ་མེད་པ་དང་། བླང་བ་མེད་པ་དང་། དོར་བ་མེད་པ་མཉམ་པ་ཉིད་དང་། ཆོས་ཐམས་ཅད་སྒྱུ་མ་དང་རྨི་ལམ་དང་མིག་ཡོར་དང་བྲག་ཆ་དང་ཆུ་ཟླ་དང་གཟུགས་བརྙན་དང་སྤྲུལ་པ་ལྟ་བུར་མཉམ་པ་ཉིད་དང་། ཆོས་ཐམས་ཅད་དངོས་པོ་དང་དངོས་པོ་མེད་པ་གཉིས་སུ་མེད་པར་མཉམ་པ་ཉིད་དོ། །དེ་ཆོས་ཐམས་ཅད་ཀྱི་རང་བཞིན་དེ་ལྟར་རབ་ཏུ་རྟོགས་པ་ན་རྣོ་ཞིང་རྗེས་སུ་མཐུན་པའི་བཟོད་པའི་བྱང་ཆུབ་སེམས་དཔའི་ས་དྲུག་པ་མངོན་དུ་གྱུར་པ་རྗེས་སུ་འཐོབ་སྟེ། ཞེས་བྱུང་། ས་ལྔ་པའི་བྱང་ཆུབ་སེམས་དཔའ་ཆོས་ཅན། ཁྱེད་ས་དྲུག་པ་ལ་འཇུག་ཚུལ་ཡོད་དེ། ཆོས་ཐམས་ཅད་མཚན་མེད་པར་མཉམ་པ་ཉིད་དང་། ཆོས་ཐམས་ཅད་མཉམ་ཉིད་མེད་པར་མཉམ་པ་ཉིད་དང་། ཆོས་ཐམས་ཅད་སྐྱེ་བ་མེད་པར་མཉམ་པ་ཉིད་དང་། དེ་བཞིན་དུ་དེ་མ་སྐྱེས་པར་དེ་དང་། དེ་། བདེན་པར་དེ་དང་དེ་གདོད་མ་ནས་རྣམ་པར་དག་པར་དེ་དང་། དེ་སྤྲོས་པ་མེད་པར་དེ་དང་བདུན། ཆོས་ཐམས་ཅད་མཚན་ཉིད་མེད་པར་མཉམ་པ་ཉིད་དང་། བླང་དོར་མེད་པར་མཉམ་པ་ཉིད་དང་། ཆོས་ཐམས་ཅད་སྒྱུ་མ་ལ་སོགས་པའི་སྒྱུ་མའི་དཔེ་བདུན་ལྟར་མཉམ་པ་ཉིད་དང་། ཆོས་ཐམས་ཅད་དངོས་པོ་དང་དངོས་པོ་མེད་པ་མེད་པར་མཉམ་པ་ཉིད་དང་མཉམ་ཉིད་བཅུའི་སྒོ་ནས་རྟེན་འབྲེལ་གྱི་གནས་ལུགས་མངོན་དུ་བྱས་ནས་ས་དྲུག་པ་ལ་འཇུག་པའི་ཕྱིར། རྣམ་བཤད་ལས། ས་བཅུ་པའི་མང་པོའི་བླང་དོར་མེད་པ་དེ་གཉིས་མཉམ་ཉིད་གཅིག་དང་། སྒྱུ་མ་སོགས་བདུན་ལྟར་མཉམ་པ་རྣམས་མཉམ་པ་ཉིད་གཅིག་ཏུ་བྱ་ཞིང་། ཐ་མ་དངོས་པོ་དང་དངོས་པོ་མེད་མཉམ་པ་ཉིད་གཉིས་ཀྱང་གཅིག་ཏུ་བྱའོ། །ལྷག་མ་རྣམས་རེ་རེར་བྱས་པས་བཅུའོ། །ཞེས་གསུངས་པའི་ཕྱིར། མཉམ་ཉིད་བཅུའི་དང་པོ་བདུན་རེ་རེ་ལ་ངོས་འཛིན་ཚུལ་དང་། ཕྱི་མ་གསུམ་དུ་མས་རེ་རེ་བྱས་ནས་ངོས་འཛིན་ཚུལ་ཡོད་དེ། དཀར་དམར་སོགས་ཀྱི་མཚན་མ་རྣམས་ཐམས་ཅད་དེ་བཞིན་ཉིད་ལ་མཉམ་པར་བཞག་པའི་ཡེ་ཤེས་ཀྱི་གཟིཊ་ངོར་མེད་པར་མཉམ་པ་དེ་མཉམ་ཉིད་དང་པོ་ཐམས་ཅད་མཚན་མ་མེད་པར་མཉམ་པ་ཉིད་དང་། ཆོས་ཐམས་ཅད་རང་གི་མཚན་ཉིད་ཀྱི་གྲུབ་པ་མེད་པར་མཉམ་པ་དེ་མཉམ་ཉིད་གཉིས་པ་ཆོས་ཐམས་ཅད་མཚན་ཉིད་མེད་པར་མཉམ་པ་ཉིད། དེ་གཉིས་ནི་སྤྱིར་བསྟན་པའི་མདོར་བསྟན་པ་དང་། ལྷག་མ་བརྒྱད་ནི་དེ་གཉིས་ཀྱི་ནང་ནས་ཁྱད་པར་དུ་ཕྱེ་ནས་བསྟན་པའོ། །མ་འོངས་པའི་ཆོས་རྣམས་དེ་བཞིན་ཉིད་ལ་མཉམ་པར་བཞག་པའི་ཡེ་ཤེས་ཀྱི་གཟིགས་ངོར་སྐྱེ་བ་མེད་པར་མཉམ་པ་དེ་མདོར་བསྟན་དང་པོའི་དབང་དུ་བྱས་པའི་མཉམ་ཉིད་གསུམ་པ་ཆོས་ཐམས་ཅད་སྐྱེ་བ་མེད་པར་མཉམ་པ་ཉིད་དང་། ཆོས་ཐམས་ཅད་མ་འོངས་པ་ན་རང་གི་མཚན་ཉིད་ཀྱིས་སྐྱེ་བ་མེད་པར་མཉམ་པ་དེ་མདོར་བསྟན་གཉིས་པའི་དབང་དུ་བྱས་པའི་མཉམ་ཉིད་གསུམ་པ་སྟེ་འདི་ལ་གཉིས། མདོར་བསྟན་གཉིས་ཀྱི་སྦྱོར་ཚུལ་འོག་མ་རྣམས་ལ་ཡང་ཤེས་པར་བྱའོ། །འདས་པ་དང་ད་ལྟར་བའི་དངོས་པོ་རྣམས་རང་གི་མཚན་ཉིད་ཀྱིས་སྐྱེ་བ་དང་འགག་པ་མེད་པར་མཉམ་པ་མདོར་བསྟན་གཉིས་པའི་དབང་དུ་བྱས་པའི་མཉམ་ཉིད་བཞི་པ་ཆོས་ཐམས་ཅད་མ་སྐྱེས་པར་མཉམ་པ་ཉིད་དང་། དངོས་པོ་སྐྱེ་འགྱུར་དང་སྐྱེས་པ་རྣམས་རང་བཞིན་གྱིས་དབེན་པར་མཉམ་པ་ཉིད་དེ་མདོར་བསྟན་གཉིས་པའི་དབང་དུ་བྱས་པའི་མཉམ་ཉིད་ལྔ་པ་ཆོས་ཐམས་ཅད་དབེན་པར་མཉམ་ཉིད་དང་། ལུང་རིགས་ཀྱིས་གསར་དུ་བྱས་པ་མ་ཡིན་པར་ཆོས་ཐམས་ཅད་གདོད་མ་ནས་རང་བཞིན་གྱིས་རྣམ་པར་དག་པར་མཉམ་པ་དེ་མདོར་བསྟན་པ་གཉིས་པའི་དབང་དུ་བྱས་པའི་མཉམ་ཉིད་དྲུག་པ་ཆོས་ཐམས་ཅད་གདོད་མ་ནས་རྣམ་པར་དག་པར་མཉམ་པ་ཉིད་དང་། ཆོས་ཐམས་ཅད་དེ་བཞིན་ཉིད་ལ་མཉམ་པར་བཞག་པའི་ཡེ་ཤེས་ཀྱི་གཟིགས་ངོར་གཉིས་སུ་སྣང་བས་སྤྲོས་པ་མེད་པར་མཉམ་པ་དེ། མདོར་བསྟན་དང་པོའི་དབང་དུ་བྱས་པའི་མཉམ་ཉིད་བདུན་པ་སྤྲོས་པ་མེད་པར་མཉམ་པ་ཉིད་དང་། ཆོས་ཐམས་ཅད་དོན་དམ་པར་སྒྲ་དང་རྣམ་རྟོག་གི་སྤྲོས་པ་སྟེ་གཟུང་བྱ་གང་ཡང་མེད་པར་མཉམ་པ་དེ་མདོར་བསྟན་གཉིས་པའི་དབང་དུ་བྱས་པའི་མཉམ་ཉིད་བདུན་པ་སྟེ་འདི་ལ་གཉིས་དང་། ཆོས་ཐམས་ཅད་དོན་དམ་པར་བླང་དོར་མེད་པར་མཉམ་པ་དེ་མདོར་བསྟན་གཉིས་པའི་དབང་དུ་བྱས་པའི་མཉམ་ཉིད་བརྒྱད་པ་ཆོས་ཐམས་ཅད་བླང་དོར་མེད་པར་མཉམ་པ་ཉིད་དང་། ཆོད་ཐམས་ཅད་རྒྱུ་མའི་དཔེ་བདུན་ལྟར་རང་བཞིན་གྱིས་གྲུབ་པས་སྟོང་པར་མཉམ་པ་དེ་མཉམ་ཉིད་དགུ་པ་སྒྱུ་མའི་དཔེ་བདུན་ལྟར་མཉམ་པ་ཉིད་དང་། འདི་ནི་མཉམ་ཉིད་གཞན་རྣམས་ངེས་བྱེད་ཀྱི་དཔེའི་རྣམ་གྲངས་ཙམ་ཡིན་ནོ། །འདུས་བྱས་ཀྱི་ཆོས་ཐམས་ཅད་དངོས་པོར་རང་བཞིན་གྱིས་མེད་པ་དང་འདུས་མ་བྱས་ཀྱི་ཆོས་རྣམས་དངོས་མེད་དུ་རང་བཞིན་གྱིས་མེད་པར་མཉམ་པ་དེ་མདོར་བསྟན་གཉིས་པའི་དབང་དུ་བྱས་པའི་མཉམ་ཉིད་བཅུ་པ་ཆོས་ཐམས་ཅད་དངོས་པོ་དང་དངོས་མེད་དུ་མེད་པར་མཉམ་པ་ཉིད་དང་བཅུ་པོ་དེ་དེ་ཡིན་པར་དེ་ཕྱིར། མཉམ་ཉིད་བཅུ་ལ་ཁྱབ་ཆེ་ཆུང་ཡོད་དེ། དང་པོ་གཉིད་ཁྱབ་ཆེ་ལ། ལྷག་མ་བརྒྱད་ནི་མཉམ་ཉིད་དང་པོ་གཉིས་ཀྱི་ཁྱད་པར་རམ་བྱེ་བྲག་ལོགས་སུ་ཕྱེ་བ་ཡིན་པའི་ཕྱིར། དེར་ཐལ། མཉམ་ཉིད་དང་པོ་ནི་དཀར་དམར་གྱི་མཚན་མ་སོགས་ཆོས་རྣམས་ཐམས་ཅད་ཀྱི་མཚན་མ་ཐམས་ཅད་གང་ཡང་དེ་བཞིན་ཉིད་ལ་མཉམ་པར་བཞག་པའི་གཟིགས་ངོར་མེད་པར་མཉམ་པ་དང་། གཉིས་པ་ནི་ཆོས་མ་ལུས་པ་ཐམས་ཅད་རང་བཞིན་གྱིས་གྲུབ་པ་མེད་པར་མཉམ་པ་དེ་ཡིན་པ་གང་ཞིགགསུམ་པ་ནི་མ་འོངས་པའི་ཆོས་རྣམས་ཀྱི་སྐྱེ་བ་རང་བཞིན་གྱིས་མེད་པར་མཉམ་པ་དང་། བཞི་པ་ནི་འདས་པ་དང་ད་ལྟ་བའི་དངོས་པོ་རྣམས་རང་མཚན་གི་མཚན་ཉིད་ཀྱིས་སྐྱེ་བ་དང་འགག་པ་མེད་པར་མཉམ་པ་དང་། ལྔ་པ་ནི་དངོས་པོ་སྐྱེ་འགྱུར་དང་སྐྱེས་པ་རྣམས་གཟིགས་ངོར་མེད་པར་མེད་པར་མཉམ་པ་དང་། རང་བཞིན་གྱིས་མེད་པར་མཉམ་པ་གཉིས་དང་། དྲུག་པ་ནི་ལུང་རིག་ཀྱིས་བྱས་པ་མིན་པར་གདོད་ནས་ཆོས་ཐམས་ཅད་རང་བཞིན་གྱིས་དག་པར་མཉམ་པ་སྟེ་དེ་གསུམ་མདོར་བསྟན་གཉིས་པའི་མཉམ་ཉིད་ཀྱི་ཁྱད་པར་དང་། བདུན་པ་ནི་མཉམ་བཞག་གི་གཟིགས་ངོར་ཆོས་གང་གི་གཉིས་སུ་སྣང་བ་མེད་པར་མཉམ་པ་ཡིན་པས་དང་པོའི་ཁྱད་པར་དང་། བརྒྱད་པ་ལ་དོན་དམ་པར་བླང་དོར་མེད་པར་མཉམ་པ། མཉམ་བཞག་གི་གཟིགས་ངོར་བླང་དོར་མེད་པར་མཉམ་པ་གཉིས་དང་། དགུ་པ་ལ་ཆོས་ཐམས་ཅད་དཔེ་བདུན་ལྟར་གཟིགས་ངོར་མཉམ་པ་དང་། རང་བཞིན་གྱིས་མེད་པར་མཉམ་པ་གཉིས་དང་། བཅུ་པ་ལ་གཟིགས་ངོར་དངོས་པོ་དང་དངོས་པོ་མེད་པ་མེད་པར་མཉམ་པ་དང་དངོས་པོ་དང་དངོས་མེད་དུ་རང་བཞིན་མེད་པར་མཉམ་པ་དང་གཉིས་རེ་ཡོད་པས་མདོར་བསྟན་དང་པོ་གཉིས་ཀྱི་ཁྱད་པར་རེ་རེ་ཡོད་པའི་ཕྱིར། རྣམ་བཤད་ལས། དེ་གཉིས་ནི་སྤྱིར་བསྟན་པ་འོ། །ཞེས་པ་ནས་བརྒྱད་པ་ལ་ཡང་ཁྱད་པར་དེ་ལྟར་སྦྱར་རོ། །ཞེས་གསུངས་པའི་ཕྱིར། དེ་ཡང་མཉམ་ཉིད་ལྷག་མ་བརྒྱད་མདོ་ལས་བསྟན་ཚུལ་ལ་དེ་ལྟར་ཡིན་གྱི་སྤྱིར་ན་བརྒྱད་པོ་རེ་རེ་ལ་གཟིགས་ངོར་མེད་པའི་དང་པོའི་ཁྱད་པར་དང་། རང་བཞིན་གྱིས་གྲུབ་པ་མེད་པའི་གཉིས་པའི་ཁྱད་པར་རེ་རེ་ཡོད་པ་འདྲ་སྟེ། གསུམ་པ་གཉིས་པའི་ཁྱད་པར་དུ་བཤད་ཀྱང་མཁས་པ་དག་གིས་གཉིས་ཀའི་ཁྱད་པར་གཉིས་བཞག་པ་དང་དེའི་རིགས་འདྲེ་ལྷག་མ་བདུན་ལ་སྦྱར་བར་གསུང་པའི་ཕྱིར་རོ། །གོང་གི་ས་བཅུ་པའི་མདོའི། རྣོ་ཞིང་སོགས་ཀྱི་དོན་ནི། ས་ལྔ་པ་པས་དེ་ལྟར་ཆོས་ཐམས་ཅད་མཉམ་པ་ཉིད་བཅུའི་རང་བཞིན་དུ་རྟོགས་ཤིང་གོམས་པས་ཤེ་རབ་རྣོ་ཞིང་སྟེ་ཤེས་རབ་མྱུར་བར་གྱུར་ཅིང་། ས་བརྒྱད་པའི་མི་སྐྱེ་བའི་ཆོས་ལ་བཟོད་པ་དང་རྗེས་སུ་མཐུན་པའི་བྱང་ཆུབ་སེམས་དཔའི་ས་དྲུག་པ་དེ་དེ་མ་ཐག་མངོན་དུ་འགྱུར་རོ་ཞེས་པའི་དོན་ཡིན་ཏེ། ལུང་དེའི་རྗེས་སུ་མཐུན་པ་ཞེས་པ་ནི་ས་དྲུག་པའི་ཡེ་ཤེས་དེ་ས་བརྒྱད་པའི་མི་སྐྱེ་བའི་ཆོས་ལ་བཟོད་པ་དང་རྗེས་སུ་མཐུན་པ་ཡིན་པའི་ཕྱིར། དེར་ཐལ། སྦྱོར་ལམ་བཟོད་པ་དང་། མཐོང་ལམ་བཟོད་པ་དང་། ས་བརྒྱད་པའི་བཟོད་པ་སྟེ་སྟོང་ཉིད་ལ་མི་སྐག་པའི་བཟོད་པ་ཆུང་འབྲིང་ཆེ་གསུམ་ཡོད་པའི་ཕྱིར། དེ་ལྟར་ས་བརྒྱད་པའི་བཟོད་པ་ཡོད་ན་རང་གི་འོག་མའི་ས་དྲུག་པ་དེ་དེ་དང་རྗེས་སུ་མཐུན་པས་ཁྱབ་སྟེ། བཟོད་པ་དེ་གསུམ་གྱི་རང་རང་གི་ལམ་འོག་མའི་ལྟ་བ་དེ་རང་གི་རྗེས་མཐུན་ཡིན་པར་བྱེད་དགོས་པའི་ཕྱིར། རྣམ་བཤད་པས། རྗེས་སུ་མཐུན་པའི་མཐུན་ཡུལ་གྱི་བཟོད་པ་འདི་ལ་སྐབས་ཐོབ་ཀྱིས་མི་འདྲ་བ་མང་དུ་སྣང་། ཞེས་གསུངས་པའི་ཕྱིར་སྐབས་འདིའི་མཉམ་ཉིད་བཅུའི་ངོས་འཛིནའདི་ཐོགས་མེད་སྐུ་མཆེད་ཀྱི་ལུགས་མ་ཡིན་ཏེ། སྐུ་མཆེད་གཉིས་ཀའི་མཉམ་ཉིད་དངོས་འཛིན་ལུགས་ཀྱང་མི་མཐུན་པ་གང་ཞིགདེ་གཉིས་ཀའི་ལུགས་དང་སྐབས་འདིའི་མཉམ་ཉིད་བཅུའི་སྟོང་ཚུལ་གཏན་མི་གཅིག་པའི་ཕྱིར། ཕྱི་མ་སླ། རྟགས་དང་པོ་གྲུབ་སྟེ། དེ་བཅུའི་ངོས་འཛིན་ལུགས་ནི་ཐོགས་མེད་ཀྱི་བྱང་པར་གཞན་དུ་བཤད་པ་གང་ཞིགདབྱིག་གཉེན་གྱིས་དེ་དང་ཡང་མི་མཐུན་པར་ས་བཅུ་པའི་མདོ་འགྲེལ་དུ་སྤྱི་ལ་མཉམ་ཉིད་དང་པོ། དེའི་ཁྱད་པར་ལ་མཉམ་ཉིད་ལྷག་མ་དགུ་བཞག་པའི་ཕྱིར། དང་པོ་གྲུབ་སྟེ། བྱང་ས་ལས། ཆོས་ཐམས་ཅད་ལ་ཁྱབ་པའི་ཡོངས་གྲུབ་དོན་དམ་པར་ཡོད་པའི་ངོ་བོ་ཉིད་རྣམས་ཀྱི་རང་བཞིན་ལ་མི་འདྲ་བའི་མཚན་མ་མེད་པར་མཉམ་པ་ཉིད་དང་། དཔེར་ན་ལྟོ་ལྡིར་བ་ལ་བུམ་པ་ཞེས་བཏགས་པའི་ཆ་སྣང་བ་དེ་ལ་བུམ་པའོ་ཞེས་བརྗོད་པ་དང་རྟོག་པ་འཇུག་པ་ལྟར་འདི་དང་འདིའོ་ཞེས་སྒྲ་དང་བརྗོད་པ་མངོནཔར་འདུ་བྱེད་པ་སྟེ་མངོན་པར་འཇུག་པའི་གཞིར་སྣང་བའི་ཀུན་བཏཊ་ཐམས་ཅད་རང་གི་མཚན་ཉིད་ཀྱི་མ་གྲུབ་པར་མཉམ་པ་མཚན་ཉིད་མེད་པའི་མཉམ་ཉིད་དང་། ཀུན་བཏགས་དེའི་རང་གི་མཚན་ཉིད་ཀྱིས་གྲུབ་པ་མེད་པས་ཀུན་བཏགས་ཐམས་ཅད་ཀྱི་བདག་ཉིད་དམ་ངོ་བོ་ནི། བདག་ཉིད་ལས་མ་སྐྱེས་པར་མཉམ་པ་ནི་མ་སྐྱེས་པའི་མཉམ་པ་ཉིད་དང་། ཀུན་བཏགས་ཐམས་ཅད་རྒྱུ་ལས་ཀྱང་མ་སྐྱེས་པར་མཉམ་པ་ཉིད་དང་། གསར་དུ་བྱས་པ་མིན་པར་རང་གི་བདག་ཉིད་ལས་དང་རྒྱུ་གཞན་ལས་ཀྱང་མ་སྐྱེས་པའི་རང་བཞིན་དུ་གདོད་ནས་གྲུབ་པར་མཉམ་པ་ནི་གཟོད་མ་ནས་ཤིན་ཏུ་ཞི་བའི་མཉམ་པ་ཉིད་དང་། ཀུན་བཏགས་འདོགས་པའི་གཞིར་ཡོད་པའི་དངོས་པོ་རྣམས་འཛིན་པའི་ཤེས་པ་ལ་ཀུན་བཏགས་རང་མཚན་གྱིས་གྲུབ་པར་སྣང་ཡང་དེ་འདྲའི་སྤྲོས་པ་དང་བྲལ་བར་མཉམ་པ་དེ་སྤྲོས་པ་མེད་པའི་མཉམ་པ་ཉིད་དང་། སྐྱེས་བུ་ཐམས་ཅད་ཀྱི་མྱང་འདས་ལ་བླང་བ་དང་འཁོར་བ་ལ་དོར་བྱར་ཀུན་བཏགས་པའི་ཆའི་བླང་བ་དང་དོར་བར་བྱ་བའི་ཆའི་ཀུན་བཏགས་རང་མཚན་གྱི་གྲུབ་པ་མེད་པར་མཉམ་པ་ནི་མངོན་པར་འདུ་བྱེད་པ་དང་བྲལ་བའི་མཉམ་ཉིད་དང་། གང་ཟག་རྣམས་དེ་ཉོན་མོངས་པའི་ཀུན་ནས་ཉོན་མོངས་པ་དང་། སྡུག་བསྔལ་གྱི་ཀུན་ནས་ཉོན་མོངས་པ་དང་ལྡན་པ་དང་ལྡན་པ་ཞེས་པ་དེ་ཡིན་པའི་ཆ་རང་མཚན་གྱིས་གྲུབ་པ་དང་བྲལ་བར་མཉམ་པའི་ཕྱིར་ན་དབེན་པའི་མཉམ་ཉིད་དང་། གང་ཟག་གིས་རྣམ་པར་བརྟགས་པའི་སྟེ་ཡོད་པའི་ཀུན་བཏགས་སུ་གྱུར་པའི་ཤེས་བྱའི་ངོ་བོ་ཉིད་ཐམས་ཅད་སྒྱུ་མ་ལ་སོགས་པ་ལྟར་རང་མཚན་གྱིས་མ་གྲུབ་པར་མཉམ་པ་ནི་རྒྱུ་མ་དང་སྤྲུལ་བ་ལྟ་བུའི་མཉམ་ཉིད་དང་། འཕགས་པའི་མཉམ་བཞག་རྣམ་པར་མི་རྟོག་པའི་ཡེ་ཤེས་ཀྱི་སྤྱོད་ཡུལ་གྱི་ངོ་བོ་ཉིད་ཀྱི་སྟེ་ཡེ་ཤེས་ཀྱི་གཟིགས་ངོར་དངོས་པོ་གཞན་དབང་དངོས་མེད་པར་ཀུན་བཏགས་ཐམས་ཅད་མེད་པར་མཉམ་པ་དངོས་པོ་དང་དངོས་མེད་པ་གཉིས་སུ་མེད་པའི་མཉམ་ཉིད་དེ། འདི་དག་ནི་མདོ་ལས་བཤད་པའི་ཆོས་མཉམ་ཉིད་བཅུ་པོ་དེ་དག་གི་དོན་རྣམ་པོར་ཕྱེ་བ་ཡིན་པར་རིགས་པར་བྱའོ། །ཞེས་གསུངས་པའི་ཕྱིར། “གཉིས་པ་གྲུབ་སྟེ། ས་བཅུ་པའི་མདོ་འགྲེལ་ལས། མཉམ་ཉིད་བཅུ་པོ་དེ་ལ་སྐྱེ་མཆེད་བཅུ་གཉིས་པོ་རྣམས་ཀྱི་སྟེང་གི་ཀུན་བཏགས་པའི་ཆོས་ཐམས་ཅད་རང་བཞིན་གྱིས་གྲུབ་པའི་ངོ་བོ་ཉིད་མེད་པར་མཉམ་པ་ཉིད་ནི་ཆོས་ཐམས་ཅད་མཚན་མ་མེད་པར་མཉམ་པ་ཉིད་དེ། དེ་ནི་མཉམ་ཉིད་བཅུ་པོ་ཐམསཾ་ཅད་འདུས་པའི་སྤྱི་ཡིན་ཞིང་། དེ་ལ་ཡང་ཀུན་བཏགས་ཀྱི་རིགས་རྣམས་རང་མཚན་གྱིས་གྲུབ་པའི་མཚན་མ་ཐ་དད་པར་འཛིན་པའི་གཉེན་པོར་རྣམ་པ་དགུར་དབྱེ་བ་ཐ་དད་ཡོད་དེ། ཀུན་བཏགས་བདེན་པའི་མཚན་མར་འཛིན་པ་རྣམ་པ་དགུའི་གཉེན་པོ་ལ། གཞན་དབང་མིག་ཤེས་ལ་གཟུགས་འཛིན་མིག་ཤེས་ཞེས་བྱ་བ་དེ་ཡིན་པར་སྣང་བའི་འཚམས་མིག་ཤེས་ཞེས་སྒྲ་རྟོག་འཇུག་པའི་གཞིར་མིག་ཤེས་ཀྱི་ངོས་ནས་ཚུར་གྲུབ་པ་ལྟ་བུ་སྐྱེ་མཆེད་བཅུ་གཉིས་པོ་དེ་དག་རང་གི་མཚན་ཉིད་ཀྱི་སྟེ་རང་གི་ཐུན་མོང་མ་ཡིན་པའི་ཀུན་བཏགས་ཐམས་ཅད་རང་མཚན་གྱིས་གྲུབ་པའི་མཚན་མ་མེད་པར་མཉམ་པ་ནི་གང་གི་མཉམ་ཉིད་ཡིན་པའི་ཕྱིར་ཆོས་ཐམས་ཅད་མཚན་ཉིད་མེད་པར་མཉམ་པ་ཉིད་ཅེས་གསུངས་སོ། །དངོས་པོ་རྣམས་སྐད་ཅིག་གཅིག་ནས་གཅིག་ཏུ་བརྒྱུད་དེ་འབྱུང་བ་ཞེས་པར་སྣང་བའི་ཀུན་བཏགས་ཐམས་ཅད་རང་མཚན་གྱིས་གྲུབཻ་པའི་མཚན་མ་མེད་པར་མཉམ་པ་ནི་གང་གི་ཕྱི་ཆོས་ཐམས་ཅད་འབྱུང་བ་མེད་པར་མཉམ་པ་ཅེས་གསུངས་སོ། །ལྷས་བྱིན་དེ་སྐྱེ་བ་སྔ་མ་ནས་འདིར་སྐྱོ་ཞིང་འབྱུང་བ་ཞེས་བྱ་བ་དེ་ཡིན་པར་སྣང་བ་དང་། ལྷས་བྱིན་རང་ངོས་ནས་འདིར་འབྱུང་བ་ཞེས་བྱ་བ་དེར་ཚུར་གྲུབ་པ་ལྟ་བུ་སྐྱེ་བ་གཅིག་ནས་གཅིག་ཏུ་བརྒྱུད་དེ་འབྱུང་བ་ཡིན་པའི་ཆའི་ཀུན་བཏགས་རྣམས་རང་མཚན་གྱིས་གྲུབ་པའི་མཚན་མ་མེད་པར་མཉམ་པ་ནི་གང་གི་ཕྱིར་ཆོས་ཐམས་ཅད་སྐྱེ་བ་མེད་པར་མཉམ་པ་ཉིད་ཅེས་གསུངས་སོ། །ཉོན་མོངས་པ་རྣམས་ལ་ཀུན་ནས་ཉོན་མོངས་པ་ཞེས་ཀུན་བཏགས་རྣམས་རང་མཚན་གྱིས་གྲུབ་པའི་མཚན་མ་མེད་པར་མཉམ་པ་ནི་གང་གི་ཕྱིར་ཆོས་ཐམས་ཅད་མཁྱེན་པར་མཉམ་པ་ཉིད་ཅེས་སོ། །རྣམ་བྱང་གི་ཆོས་རྣམས་ལ་རྣམ་པར་བྱང་བ་ཞེས་ཀུན་བཏགས་པའི་ཀུན་བཏགསཾ་རྣམས་རང་མཚན་གྱིས་གྲུབ་པའི་མཚན་མ་མེད་པར་མཉམ་པ་ནི་གང་གི་ཕྱིར་ཆོས་ཐམས་ཅད་གདོད་མ་ནས་རྣམ་པར་དག་པ་མཉམ་པ་ཉིད་ཅེས་གསུངས་སོ། །འདི་བུམ་པའི་མིང་ངོ་ཞེས་སོགས་ཐ་སྙད་ཀྱི་སྟེང་དུ་ཀུན་བཏགས་པ་རྣམཾས་རང་མཚན་གྱིས་གྲུབ་པའི་མཚན་མ་མེད་པར་མཉམ་པ་ནི་གང་གི་ཕྱིར་ཆོས་ཐམས་ཅད་སྤྲོས་པ་མེད་པར་མཉམ་ཉིད་ཅེས་གསུངས་སོ། །གང་ཟག་སྐྱེ་འཆི་ལ་སྐྱེ་བ་དང་འཆི་འཕོ་བ་ཞེས་སུ་ཀུན་བཏགས་པ་རྣམཾས་རང་མཚན་གྱིས་གྲུབ་པའི་མཚན་མ་མེད་པརཾ་མཾཉམ་པ་ནི་གང་གི་ཕྱིར་ཆོས་ཐམས་ཅད་བླང་པ་དང་དོར་བ་མེད་པར་མཉམ་པ་ཉིད་ཅེས་གསུངས་སོ། །གང་ཟག་ལ་བདག་ཏུ་མངོན་པར་ཞེན་པསཾ་ཀུན་བཏགས་པའི་ཆ་རྣམས་རང་མཚན་གྱིས་གྲུབ་པའི་མཚན་མ་མེད་པར་མཉམ་པ་ནི་གང་གི་ཕྱིར་ཆོས་ཐམས་ཅད་སྒྱུ་མ་དང་རྨི་ལམ་དང་མིག་ཡོར་དང་བྲག་ཆ་དང་ཆུ་ཟླ་དང་གཟུགས་བརྙན་དང་སྤྲུལ་པ་ལྟ་བུར་མཉམ་ཉིད་ཅེས་གསུངས་སོ། །དར་བ་དང་རྒུད་པོ་ཞེས་ཀུན་བཏོགས་པའི་ཆ་རྣམས་རང་མཚན་གྱིས་གྲུབ་པའི་མཚན་མོ་མེད་པར་མཉམ་པ་ནི་ཆོས་ཐམས་ཅད་དངོས་པོ་དང་དངོས་པོ་མེད་པ་གཉིས་སུ་མེད་པར་མཉམ་ཉིད་ཅེས་གསུངས་སོ། །ཞེས་གསུངས་པའི་ཕྱིར་རོ། །༈གཉིས་པ་དེ་ཁོ་ན་ཉིད་ཤེས་པའི་མི་མཐུན་ཕྱོགས་ངོས་བཟུང་བ་ལ་གཉིས། དགག་བྱ་ངོས་འཛིན་དགོས་པའི་རྒྱུ་མཚན་དང་སྦྱར་ཏེ་དགག་བྱ་ངོས་འཛིན་ལྟར་སྣང་དགག་པ་དང་། ཐལ་རང་གི་དགག་བྱ་སོ་སོར་ངོས་འཛིན་པའོ། །དང་པོ་ནི། རྣམ་བཤད་ལས། ཆོས་རྣམས་བདེན་མེད་དུ་གཏན་ལ་འབེབས་པ་འདི་ལ། ཞེས་པ་ནས། ཕན་པ་ཤིན་ཏུ་ཆུང་བའི་ཕྱིར། ཞེས་བྱུང་སྔ་རབས་པ་རྣམས་ན་རེ་དགག་བྱ་ངོས་མ་ཟིན་ཀྱང་ཡུལ་ཅི་ཡང་བློ་ལ་མ་ཤར་ཞིང་མ་བསམ་པ་དེ་གནས་ལུགས་མཐོང་བ་དང་། གནས་ལུགས་རྟོགས་པའི་དོན་ཡིན་ཞེས་ཟེར་རོ། །དེ་དག་ལ་འོ་ན། རང་གིས་མི་ཤེས་པའི་འཇིག་རྟེན་གྱི་ཁམས་ཀྱི་བརྟན་གཡོ་མཐའ་དག་གི་གནས་ལུགས་རྟོགས་པར་ཐལ། ཁྱོད་ཀྱི་བློ་ལ་ཡུལ་དེ་དག་གི་རྣམ་པ་ཅི་ཡང་མི་འཆར་བར་ཐལ། ཡུལ་དེ་དག་གི་རྣམ་པ་མ་ཤར་བ་དེ་ཡུལ་དེ་དག་གི་གནས་ལུགས་མཐོང་བའི་དོན་ཡིན་པའི་ཕྱིར། འདོད་ན་ལྟ་མིན་གྱི་མ་རིག་པ་ཡིན་ན་དེས་སྟོང་ཉིད་རྟོགས་པས་ཁྱབ་པར་ཐལ། དེས་ཆོས་གང་གི་ཡང་རྣམ་པ་མ་ཤེས་པའི་ཕྱིར། ཁྱབ་པ་ཁས། གཞན་ཡང་སྟོང་ཉིད་ཀྱི་རྣམ་པ་འཆར་བའི་ཚེ་རང་གི་དགག་བྱ་བཀག་པའི་རྣམ་པ་དེ་མི་འཆར་བར་ཐལ། བློ་ལ་ཆི་ཡང་མ་ཤར་བ་དེ་སྟོང་ཉིད་རྟོགས་པ་ཡིན་པའི་ཕྱིར། རྟགས་ཁས། འདོད་ན་སྟོང་ཉིད་རྟོགས་པའི་ཚེ་རང་གི་དགག་བྱ་བདེན་གྲུབ་བཀག་པའི་ཆ་དེ་མི་སྣང་བར་ཐལ། དེའི་ཚེ་དགག་བྱ་བཀག་པའི་རྣམ་པ་མི་འཆར་བར་འདོད་པའི་ཕྱིར། འདོད་མི་ནུས་ཏེ། རྟོགས་བྱའི་སྟོང་ཉིད་ནི་བདེན་གྲུབ་བཀག་པའི་མེད་དགག་ཡིན་པའི་ཕྱིར། ཁྱབ་སྟེ། མེད་དགག་རྣམས་ཀྱི་དོན་སྤྱི་ཤར་བའི་ཚེ་བློ་ངོར་རང་གི་དགག་བྱ་དངོས་སུ་བཀག་ནས་ཆོས་གཞན་དངོས་ཤུགས་གང་ལ་ཡང་མ་འཕངས་པའམ་མ་རྟོགས་ཆ་གཅིག་དགོས་ལ། དགག་བྱ་བཀག་པའི་སྤྱི་འཆར་བ་དེ་ལ་སྔོན་ཏུ་དགག་བྱ་དེའི་དོན་སྤྱི་བློ་ལ་མ་ཤར་བར་དེ་བཀག་པའི་དངོས་མེད་མི་འཆར་བའི་ཕྱིར། སྤྱོད་འཇུག་ལས། བདེན་འཛིན་གྱིས་སྒྲོ་བཏགས་པའི་དངོས་པོ་བདེན་གྲུབ་ལ་བློས་མ་རེག་པར་ཏེ་བདེན་གྲུབ་བློ་ལ་མ་ཤར་བར་དེ་བཀག་པ་ཡི་དངོས་མེད་བློས་འཛིན་ནུས་པ་མ་ཡིན། ཞེས་གསུངས་པའི་ཕྱིར། གཞན་ཡང་སྟོང་ཉིད་རྟོགས་པོ་ལ་ཡུལ་ཀུན་རྫོབ་རགས་པའི་སྣང་བ་མ་ཤར་བ་ཙམ་གྱིས་མི་ཆོག་པར་ཐལ། སྟོང་ཉིད་རྟོགས་པའི་བློ་དེ་ལ་ཡུལ་དེ་དག་གི་ངོ་བོ་ཉིད་མེད་པའི་རྣམ་པ་ཤར་བ་གཅིག་དགོས་ཀྱི་དེ་མ་ཤར་བར་ཡུལ་དེ་དག་བློ་ངོར་མི་སྣང་ཙམ་གྱིས་མི་ཆོག་པའི་ཕྱིར། དེར་ཐལ། སྟོང་ཉིད་མེད་དགག་ཡིན་ལ་མེད་དགག་དངོས་སུ་རྟོགས་པའི་བློ་ལ་རང་གི་དགག་བྱ་བཀག་པའི་རྣམ་པ་འཆར་དགོས་པའི་ཕྱིར། དེར་ཐལ། དཔེར་ན། སྟོང་ཉིད་རྟོགས་པ་མ་ཟད་སྐྱེ་བ་སྔ་ཕྱི་མེད་པར་འཛིན་པ་ལྟ་བུ་ལ་ཡང་རང་གི་དགག་བྱ་བཀག་པའི་ཆའམ་བཀག་པའི་རྣམ་པ་འཆར་དགོས་པར་སངས་རྒྱས་བསྐྱངས་ཀྱིས་བཞེད་པ་གང་ཞིགཟླ་བའི་ཞབས་ཀྱང་བཞེད་པའི་ཕྱིར། དང་པོ་གྲུབ་སྟེ། བུདྡྷ་པཱ་ལི་ཏ་ལས། དེ་གཉིས་ལ་ཁྱད་པར་ཆེ་བ་དེ་བཞིན་དུ། འཇིག་རྟེན་མེད་པར་ལྟ་བ་དང་འཇིག་རྟེན་རང་བཞིན་མེད་པར་ལྟ་བ་གཉིས་པོ་འདི་ལ་ཡང་འཇིག་རྟེན་སྔ་མ་དང་ཕྱི་མ་འདི་མེད་དེ་ཞེས་བྱ་བ་ལ་སོགས་པ་དེ་ལྟར་འཇིག་རྟེན་དང་ལས་འབྲས་མེད་པའི་རྣམ་པ་མཐོང་བ་ནི་འཇིག་རྟེན་སྔ་ཕྱི་སོགས་མི་ཤེས་པའི་མ་རིག་པས་ཀུན་ཏུ་རྨོངས་བར་བྱས་པའི་སེམས་པ་དང་ལྡན་པ་ཡིན་གྱི་འཇིག་རྟེན་སྔ་ཕྱི་སོགས་རང་བཞིན་མེད་པར་ཤེས་པ་མ་ཡིན་ལ། ཡེ་ནས་དངོས་པོ་ཐམས་ཅད་ངོ་བོཉིད་སྟོང་བ་ཡིན་པའི་ཕྱིར་ན་ངོ་བོ་ཉིད་ཀྱིས་མ་སྐྱེས་པ་སོགས་ལ་བསམ་ནས་འཇིག་རྟེན་སྔ་ཕྱི་སོགས་དངོས་པོ་ཐམས་ཅད་མ་སྐྱེས་པ་དང་མ་འགག་པར་མཐོང་བ་ཅིག་ཤོས་དབུ་མ་པ་ནི་དངོས་པོ་རྣམས་རང་བཞིན་མེད་པར་ཤེས་པ་སྔོནཾ་ཏུ་བཏང་ནས་དེ་ལྟརཾ་མ་སྐྱེས་པོ་སོགས་མཐོང་བ་ཡིན་པས་དེ་གཉིས་ལ་མ་སྐྱེས་པ་སོགས་རྟོགས་ཚུལ་གྱི་ཁྱད་པར་ཤིན་ཏུ་ཆེའོ། །ཞེས་གསུངས་པའི་ཕྱིར། ཁྱབ་སྟེ། ལུང་དེས་མེད་པར་ལྟ་བས་ནི་དེ་ལྟར་འཇིག་རྟེན་སྔ་ཕྱི་སོགས་མེད་པར་མཐོང་བ་ནི་མ་རིག་པའི་དབང་གིས་གཏན་མེད་དུ་མཐོང་བ་དང་དབུ་མ་པའི་དངོས་པོ་ཐམས་ཅད་ཀྱི་ངོ་བོ་ཉིད་མེད་པའི་རྒྱུ་མཚན་གྱིས་ངོ་བོ་ཉིད་ཀྱི་སྐྱེ་བ་མེད་པ་སོགས་ལ་བསམ་ནས་མ་སྐྱེས་པ་སོགས་སུ་ལྟ་བ་ཡིན་གྱི། གཏན་མ་སྐྱེས་པ་སོགས་སུ་ལྟ་བ་མིན་པས་དེ་གཉིས་ཁྱད་པར་ཆེ་བར་བཤད་པའི་ཕྱིར་རོ། །གཉིས་པ་གྲུབ་སྟེ། ཚིག་གསལ་ལས། འདིར་ཁ་ཅིག་བུམ་པ་ནི་ལས་འབྲས་སོགས་མེད་པར་འཛིན་པ་ལ་མེད་པ་པ་དང་ཁྱད་པར་མེད་པ་ཡིན་ཏེ། ཞེས་པ་ནས། དབུ་མ་པ་ནི་འཇིག་རྟེན་འདི་མེད་པར་ལྟ་བ་དེ་ལྟར་ནི་མ་ཡིན་ཏེ། དབུ་མ་པ་དག་ནི་རྟེན་འབྲེལ་ལ་བདེན་མེད་ཀྱི་ཁྱབ་པ་དང་བདེན་མེད་ལཾ་རྟེན་འབྲེལ་འཐད་པའི་རྟེན་ཅིང་འབྲེལཾ་བར་འབྱུང་བ་སྨྲ་བ་ཡིན། ཆོས་ཐམས་ཅད་རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར་ན་འཇིག་རྟེན་འདི་དང་འཇིག་རྟེན་ཕ་རོལ་ལ་སོགས་པ་ཐམས་ཅད་རང་བཞིན་མེད་པར་སྨྲ་བར་བྱེད་ཀྱི་དེ་དག་མེད་པར་སྨྲ་བར་མི་བྱེད་དོ། །མེད་པ་པ་དག་གིས་ནི་དེ་ལྟར་འཇིག་རྟེན་སྔ་ཕྱི་སོགས་རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར་ཏོ་ཡིན་པའི་རྒྱུ་མཚན་གྱིས་རང་བཞིན་གྱིས་སྟོང་པ་ཉིད་ཀྱི་སྟེ་རང་བཞིན་གྱིསཾ་སྟོང་པ་ཉིད་ཡིན་པའི་སྒོ་ནས་འཇིག་རྟེན་ཕ་རོལ་ལ་སོགས་པ་དངོས་པོ་སྟེ་བདེན་པར་མེད་པར་རྟོགས་པ་མ་ཡིན་ཏེ། ཞེས་གསུངས་པའི་ཕྱིར། ལུང་དེ་གཉིས་ཀྱིས་རྟེན་འབྲེལ་གྱི་རྟགས་ཀྱིས་རང་བཞིན་མེད་པའི་སྟོང་ཉིད་རྟོགས་པ་ནི་མེད་པས་འཇིག་རྟེན་སྔ་ཕྱི་མེད་པར་རྟོགས་པ་དང་མི་འདྲ་བར་ལས་འབྲས་ཀྱི་རྣམ་བཞག་ཅུང་ཟད་ཀྱང་མ་བཤིགས་པར་གསུངས་པ་འདིས་ལྟ་བ་རྟོགས་ཚད་ཤེས་པར་བྱའོ། །ཡང་སྟག་ལོ་ན་རེ། བདེན་པར་མེད་ཀྱང་ཐ་སྙད་ཡོད་པར་འཐད་ཚུལ་གྱི་ཐ་སྙད་ཞིབ་མོར་མི་ཤེས་ཀྱང་སྟོང་ཉིད་རྟོགས་ནུས་པས་སྟོང་ཉིད་རྟོགས་པའི་ཚེ་ལ་ཐ་སྙད་ཚད་མས་གྲུབ་པ་འོང་མི་དགོས་ཏེ། དོན་དམ་བདེན་པ་ཀུན་རྫོབ་ལས་གཞན་ཡིན་པའི་ཕྱིར་ཟེར་ན། དེ་མི་འཐད་པར་ཐལ། དོན་དམ་ལ་དཔྱོད་པ་དེས་ཡུལ་དེ་རང་གི་ངོར་མེད་པར་ངེས་ཀྱང་དཔྱད་པ་དེས་ཕྱིས་སུ་ཐ་སྙད་ཚད་གྲུབ་འཇོག་མི་ཤེས་པར་སོང་ནས་དཔེ་རང་བཞིན་མེད་པར་རྟོགས་མི་སྲིད་པའི་ཕྱིར། དེར་ཐལ། གང་བདེན་མེད་དུ་གཏན་ལ་འབེབ་རྒྱུའི་ཆོས་དེའི་ཐ་སྙད་འཇོག་མི་ཤེས་པར་དེ་རང་བཞིན་མེད་པར་བཟུང་བ་ཙམ་གྱིས་སྟོང་ཉིད་རྟོགས་པར་འཇོག་མི་ཐུབ་པའི་ཕྱིར། དེར་ཐལ། མེད་པ་པས་སྐྱེ་བ་བས་སྐྱེ་བ་སྔ་ཕྱི་རང་བཞིན་མེད་པར་བློ་ངོར་མཐོང་ནས་བཟུང་ཡང་སྐྱེ་བ་སྔ་ཕྱིའི་ཐ་སྙད་བརླག་པས་སྐྱེ་བ་སྔ་ཕྱིའི་ཐ་སྙད་འཇོག་མི་ཤེས་པས་སྐྱེ་བ་སྔ་ཕྱིའི་སྟོང་ཉིད་རྟོགས་པ་མ་ཡིན་པ་ལྟ་བུ་ཡིན་པའི་ཕྱིར། དེར་ཐལ། རྒྱང་འཕེན་པས་དགག་བྱ་ངོས་བཟུང་ནས་སྐྱེ་བ་སྔ་ཕྱི་བཀག་པ་མ་མིན་ཀྱང་སྐྱེ་བ་སྔ་ཕྱི་གཉིས་པོ་རང་ངོས་ནས་གྲུབ་པར་སྣང་བ་དེ་ཉིད་བཀག་པ་ཡིན་པས་དེས་སྐྱེ་བ་སྔ་ཕྱི་རང་བཞིན་མེད་པར་བཟུང་བ་ཡིན་ཀྱང་། རྒྱང་འཕེན་པས་སྐྱེ་བ་སྔ་ཕྱི་རང་བཞིན་མེད་པར་བཟུང་བ་དེ་སྟོང་ཉིད་ཀྱི་ལྟ་བ་མ་ཡིན་པའི་ཕྱིར་ཏེ། རྒྱང་འཕེན་པས་སྐྱེ་བ་སྔ་ཕྱི་རང་བཞིན་མེད་པར་བཟུང་བ་དེ་དགག་བྱ་བདེན་གྲུབ་ཀྱི་ཕྱོགས་ཆ་དེ་ཆེད་དུ་བཀག་པ་དང་། ཐ་སྙད་མ་བཀག་པ་གཉིས་ཀ་མིན་པས་ཆ་ལྟ་ཡིན་ལ། དབུ་མ་པས་སྐྱེ་བ་སྔ་ཕྱི་རིང་བཞིན་མེད་པར་བཟུང་བ་དེ་ནི་སྔ་མ་ལས་ལྡོག་པ་ཡིན་པས་ལྟ་བ་རྣམ་དག་ཡིན་པའི་ཕྱིར་ཏེ། སྔ་མས་སྐྱེ་བ་སྔ་ཕྱི་ཐ་སྙད་དུ་མི་འདོད་པ་དང་། ཕྱི་མས་དེ་འདོད་པའི་རྒྱུ་མཚན་གྱིས་དེ་གཉིས་ལྟ་བ་སྣམ་དག་ཡིན་མིན་དུ་འཇོག་པའི་ཕྱིར་ཏེ། ཚིག་གསལ་ལས། གལ་ཏེ་ཁོ་ན་རེ། མེད་པ་པས་རྟེན་འབྲེལ་གྱི་སྒོ་ནས་སྐྱེ་བ་སྔ་ཕྱི་རང་བཞིན་མེད་པར་སྨྲ་བ་མིན་ལ་དབུ་མ་པས་དེ་འདྲ་བའི་སྒོ་ནས་རང་བཞིན་མེད་པར་སྨྲ་བ་དེ་ལྟར་ཡིན་ན་ཡང་མེད་པས་དེ་དག་གི་སྐྱེ་བ་སྔ་ཕྱིའི་དངོས་པོ་རྣམས་རང་བཞིན་གྱི་ངོ་བོར་ཡོད་པ་མིན་པ་ཉིད་དུ་རྟོགས་པ་ནི་ཡིན་པའི་ཕྱིར་ན་རེ་ཞིག་རང་བཞིན་མེད་པར་ལྟ་བ་འདིའི་སྒོ་ནས་མེད་པ་པ་དང་དབུ་མ་པ་མཚུངས་པ་ཡོད་དོ་ཞེ་ན་དེ་ནི་མེད་དེ། དབུ་མ་པ་དག་གི་ཆོས་རྣམས་རང་བཞིན་མེད་ཀྱང་ཀུན་རྫོབ་ཏུ་ཡོད་པར་ཁསཾ་བླངས་པའི་ཕྱིར་ལ། མེད་པ་པོ་དེ་དག་གིས་འཇིག་རྟེན་སྔ་ཕྱི་སོགས་ཀུན་རྫོབ་ཏུ་ཡོད་པར་ཁས་མ་བླངས་པའི་ཕྱིར་མི་མཚུངས་སོ། །ཞེས་གསུངས་པའི་ཕྱིར། རྗེ་རིན་པོ་ཆེས་དབུ་མའི་ལྟ་བ་མ་རྙེད་བར་དུ་རང་བཞིན་མེད་པ་དང་མེད་པའི་ཁྱད་པར་མི་ཕྱེད་གསུངས་པས་དབུ་མ་པ་དང་མེད་པ་པ་མི་མཚུངས་པར་ཤེས་ཏེ། དཔེར་ན་བུམ་པ་རང་བཞིན་གྱིས་གྲུབ་པས་སྟོང་བར་རྟོགས་པ་ནི་བུམ་པ་མེད་པར་གོ་བ་ཙམ་མ་ཡིན་པར་བུམ་པ་རང་བཞིན་མེད་པར་རྟོགས་པའི་སྟོབས་ཀྱིས་རང་བཞིན་མེད་པ་ལ་བུམ་པའི་ངོ་བོ་དང་སྐྱེ་འགག་སོགས་ཆེས་འཐད་པར་ངེས་པའི་ངེས་ཤེས་འདྲེན་ནུས་པ་ཅན་གྱི་བུམ་པ་རང་བཞིན་གྱིས་མེད་པར་རྟོགས་པ་དེ་བུམ་པའི་ཆོས་ཉིད་རྟོགས་པའི་ལྟ་བ་ཡིན་གྱི་དེ་ལས་གཞན་མ་ཡིན་པས་ན་བུམ་པའི་སྟོང་ཉིད་རྟོགས་ན་བུམ་པ་རང་བཞིན་གྱིས་གྲུབ་པ་ཅུང་ཟད་ཀྱང་མེད་པ་དང་། བུམ་པའི་ངོ་བོ་ཡོད་པ་གཉིས་ཕན་ཚུན་གཅིག་གྲོགས་སུ་འགྲོ་བར་རྟོགས་པས་ན་བུམ་པ་རང་བཞིན་གྱིས་མེད་པ་དང་། བུམ་པ་མེད་པའི་ཁྱད་པར་ལེགས་པར་ཤེས་ལ། བུམ་པའི་སྟོང་ཉིད་མ་རྟོགས་པའི་དུས་སུ་བུམ་པ་ཡོད་ན་རང་བཞིན་གྱིས་ཡོད་པར་འཛིན། རང་བཞིན་གྱིས་མེད་ན་མེད་པར་འཛིན་པའི་ཕྱིར་རོ། །དེ་ལ་ཁོ་ན་རེ། རྒྱང་འཕེན་པས་སྐྱེ་བ་སྔ་ཕྱི་རང་བཞིན་མེད་པར་བཟུང་བ་དེ་ཆད་ལྟ་མ་ཡིན་པར་ཐལ། རྒྱང་འཕེན་པས་སྐྱེ་བ་སྔ་ཕྱི་རང་བཞིན་མེད་ཀྱང་ཐ་སྙད་དུ་ཡོད་རུང་བར་མ་རྟོགས་ཀྱང་དེས་སྐྱེ་བ་སྔ་ཕྱི་རང་བཞིན་མེད་པར་བཟུང་བ་དེ་ཆོས་རྣམས་རང་བཞིན་གྱིས་མེད་པར་འཛིན་པའི་དབུ་མའི་ལྟ་བ་དང་བཟུང་ཚུལ་མཐུན་པའི་ཕྱིར། དེར་ཐལ། དེ་གཉིས་ཀས་བཟུང་བྱའི་སྐྱེ་བ་སྔ་ཕྱི་དེ་རང་བཞིན་མེད་པ་ཡིན་པ་གང་ཞིགམེད་ལྟ་དང་དབུ་མའི་ལྟ་བ་གཉིས་ཀས་སྐྱེ་བ་སྔ་ཕྱི་དེ་རང་བཞིན་མེད་པར་བཟུང་བའི་ཕྱིར་ན་མ་ཁྱབ་སྟེ། བློ་དེ་གཉིས་ཀ་ལ་ཐོག་མར་སྐྱེ་བ་སྔ་ཕྱི་རང་བཞིན་གྱིས་གྲུབ་པར་སྣང་ནས་དེ་ལྟར་སྐྱེ་བ་སྔ་ཕྱི་དེ་མེད་པར་བཟུང་བ་ཙམ་ལ་འདྲ་ཡང་། མེད་ལྟས་སྐྱེ་བ་སྔ་ཕྱི་རང་བཞིན་གྱིས་གྲུབ་པའི་ཆ་དེ་ཉིད་དམིགས་ཕུག་ནས་དེ་ལྟར་དུ་གྲུབ་མ་གྲུབ་དཔྱད་པའི་སྒོ་ནས་བཀག་པ་མེད་པར་རང་བཞིན་གྱིས་གྲུབ་པར་རང་ཤུགས་ཀྱི་སྣང་བ་དེ་ལ་དམིགས་ནས་སྤྱིར་སྐྱེ་བ་སྔ་ཕྱི་གཏན་མེད་པར་བཟུང་བ་ཡིན་ཞིང་། དབུ་མའི་ལྟ་བས་དེ་ལྟར་སྣང་བའི་སྐྱེ་བ་སྔ་ཕྱི་དེ་སྤྱིར་གཏན་མེད་དུ་བཟུང་བ་མ་ཡིན་པར་སྐྱེ་བ་སྔ་ཕྱི་རང་ངོས་ནས་གྲུབ་པ་དེའི་སྡོད་ལུགས་ལེགས་པར་ཤེས་པར་བྱས་ཏེ་དེ་འདྲའི་སྡོད་ལུགས་དེ་ཡོད་དམ་མེད་སྙམ་སུ་དཔྱད་ནས་མེད་པར་ངེས་ངོར་སྐྱེ་བ་སྔ་ཕྱི་རང་ངོས་ནས་གྲུབ་པའི་སྡོད་ལུགས་ཀྱི་ཆ་དེ་མེད་པར་བཟུང་བ་ཡིན་པས་དེ་གཉིས་ཀྱི་བཟུང་ཚུལ་ལ་ཁྱད་པར་ཆེན་པོ་ཡོད་པའི་ཕྱིར། དེར་ཐལ། དེས་ན་དེ་གཉིས་ཀས་བཟུང་བྱའི་སྐྱེ་བ་སྔ་ཕྱི་ལ་རང་བཞིན་མེད་པར་ཡང་མཚུངས། རང་བཞིན་མེད་པར་བཟུང་བ་ཙམ་དུའང་མཚུངས་ཀྱང་སྐྱེ་བ་སྔ་ཕྱི་རང་བཞིན་མེད་པར་རྟོགས་པ་པོའི་ཞེ་ཕུག་གཏད་ལུགས་ཐ་དད་པའི་དབང་གིས་དེ་གཉིས་ལ་དབུ་མའི་ལྟ་བ་ཡིན་མིན་སོ་སོར་བཞག་པའི་ཕྱིར། དེར་ཐལ། དཔེར་ན་མི་རྐུན་མ་གཅིག་ལ་དེ་རྐུན་མ་ཡིན་པར་ངོ་ཤེས་མ་ཤེས་གཉིས་ཀས་འདི་རྐུན་མོ་ཞེས་སྨྲ་ཚེ་གཉིས་ཀས་དེ་རྐུན་མ་ཡིན་པར་བཟུང་བར་འདྲ་ཡང་རྐུན་མ་མ་ཤེས་པས་རྐུན་མ་ཡིན་པར་ཤེས་ནས་བཟུང་བ་མ་ཡིན་ལ། ཅིག་ཤོས་ཀྱི་རྐུན་མ་ཡིན་པར་ཤེས་ནས་བཟུང་བ་ཡིན་པས་དེ་གཉིས་ཀས་དེ་ཞེ་ཕུག་གི་བཟུང་ལུགས་མི་འདྲ་བ་ལྟར། དབུ་མ་པས་སྐྱེ་བ་སྔ་ཕྱིར་རང་བཞིན་མེད་པར་བཟུང་བ་ཡིན་ལ། མེད་པ་པས་རང་བཞིན་མེད་པར་ཤེས་ནས་མ་ཡིན་པར་རང་བཞིན་གྱིས་གྲུབ་པར་སྣང་བའི་སྐྱེ་བ་སྔ་ཕྱི་དེ་ཉིད་མེད་པར་བཟུང་། བའི་དབང་གིས་རང་བཞིན་མེད་པར་བཟུང་བར་སོང་བ་ཙམ་ཡིན་པའི་ཕྱིར། བུདྷ་པཱ་ལི་ཏ་ལས། གཞན་ཡང་དཔེར་ན་ཁ་ཅིག་རྩོད་པ་ན། ཞེས་པ་ནས། དེ་བཞིན་དུ་ཡུལ་གྱི་ངོས་ནས་དབུ་མའི་ལྟ་བ་དང་མེད་ལྟ་གཉིས་ཀས་མེད་པར་བཟུང་རྒྱུའི་སྐྱེ་བ་སྔ་ཕྱི་ལ་སོགས་པའི་དངོས་པོ་ཐམས་ཅད་རང་བཞིན་གྱི་སྟོང་བ་ཉིད་ཡིན་ཞིང་། རང་བཞིན་གྱིས་སྟོང་པའི་ཕྱིར་ན་རང་བཞིན་གྱིས་མ་སྐྱེས་དང་མ་འགག་པ་དེ་ཡིན་དུ་ཟིན་ཀྱང་དེ་འདྲའི་ཡུལ་དེ་ལ་གང་ཟག་གང་ལ་མངོན་སུམ་གྱིས་ཤེས་པ་སྟེ་རང་བཞིན་མེད་པའི་ཚུལ་ཇི་བཞིན་དུ་ཤེས་པའི་རྟོགས་པ་ཡོད་པ་དེ་ཉིད་ནི་ལྟ་བ་ལ་སོགས་པ་དང་ལྡན་ཞིང་བསྔགས་པའི་ཡུལ་ཡིན་གྱིས། ཅིག་ཤོས་གཏན་མེད་དུ་བཟུང་བ་ལས་རང་བཞིན་གྱིས་མེད་པའི་ཚུལ་དེ་ལ་སོགས་པར་མ་ཤེས་པ་དེ་ནི་རང་བཞིན་གྱིས་སྟོང་པ་ཉིད་མངོན་སུམ་དུ་མ་གྱུར་བ་སྟེ་བློས་མ་མྱོང་བའི་ཕྱིར་ན་ལྟ་བ་ངན་པའི་སྐྱོན་གྱིས་ཀྱང་གོས་པ་ཡིན་པ་ལ་མཁས་པ་རྣམས་ཀྱིས་སྨད་པར་བྱས་པའི་གནས་སུ་ཡང་གྱུར་ནས། དེའི་ཕྱིར་དེ་གཉིས་ཁྱད་པར་ཤིན་ཏུ་ཆེ་སྟེ། ཞེས་གསུངས་པའི་ཕྱིར། ཁྱབ་སྟེ། ལྟ་བའི་སྐྱོན་གྱིས་ཀྱང་གོས་ལ་ཞེས་པའི་དོན་ཡོད་པའི་ཕྱིར་ཏེ། མེད་ལྟ་བས་རང་བཞིན་མེད་པར་བཟུང་བ་དེ་གཟུང་ཡུལ་ཕྱིན་ཅི་ལོག་གི་བློ་ཡིན་པས་དེ་ལྟར་གསུངས་པའི་ཕྱིར་དང་། ཚིག་གསལ་ལས་ཀྱང་། གལ་ཏེ་མེད་ལྟ་དང་དབུ་མའི་ལྟ་བ་གཉིས་ཀས་མེད་པར་བཟུང་རྒྱུའི་དངོས་པོ་ནི་རང་བཞིན་མེད་པ་དེ་ཡིན་པར་མཚུངས་པས་དེ་གཉིས་ཀྱི་བཟུང་ཚུལ་མཚུངས་སོ་ཞེ་ན་དེ་ལྟར་གལ་ཏེ་ན་ཡང་བཟུང་རྒྱུའི་དངོས་པོ་རང་བཞིན་གྱིས་མ་གྲུབ་པ་དེ་ཡིན་པར་མཚུངས་པ་ཉིད་ཡིན་པ་ནི་དེ་ལྟར་སྟེ་བདེན་ཡང་དེ་མེད་པའི་མེད་ཚུལ་མི་འདྲ་བར་སོ་སོར་རྟོགས་པ་པོ་ཐ་དད་ཡིན་པས་དེ་གཉིས་མི་མཚུངས་པ་ཉིད་དོ་སྟེ་མི་མཚུངས་པ་ཁོ་ན་ཡིན་ནོ། །འདི་ལྟ་སྟེ། དཔེར་ན་རྐུས་བྱས་པའི་མི་ཞིག་ལ། ཞེས་སོགས་གསུངས་པའི་ཕྱིར། ཁོ་ན་རེ། རྒྱང་འཕེན་པའི་རྒྱུད་ཀྱི་སྐྱེ་བ་སྔ་ཕྱི་རང་བཞིན་མེད་པར་ལྟ་བ་དབུ་མའི་ལྟ་བ་ཡིན་པར་ཐལ། དེས་མེད་པར་ལྟ་ཡུལ་གྱི་སྐྱེ་བ་སྔ་ཕྱི་རང་བཞིན་མེད་པ་ལ་གནས་ལུགས་མཐར་ཐུག་ཡིན་པའི་ཕྱིར་ན་མ་ཁྱབ། འོ་ན་བྱེ་སྨྲས་རྒྱུད་ཀྱི་ལོངས་སྐུ་རང་བཞིན་མེད་པར་ལྟ་བ་དབུ་མའི་ལྟ་བ་ཡིན་པར་ཐལ་དེ། དེས་མེད་པར་ལྟ་ཡུལ་གྱི་ལོངས་སྐུ་རང་བཞིན་མེད་པ་གནས་ལུགས་མཐར་ཐུག་ཡིན་པའི་ཕྱིར། འཁོར་གསུམ། འདོད་མི་ནུས་ཏེ། བྱེ་སྨྲས་ལོངས་སྐུ་རང་བཞིན་མེད་པར་ལྟ་བ་ལོག་ལྟ་ཡིན་པའི་ཕྱིར་ཏེ། དེས་དེར་ལྟ་བ་ནི་ལོངས་སྐུ་མེད་པར་ལྟ་བ་ཡིན་པའི་ཕྱིར། གཞན་ཡང་སེམས་ཙམ་པས་ཀུན་བཏགས་རང་གི་མཚན་ཉིད་གྱིས་མ་གྲུབ་པར་ལྟ་བ་དབུ་མའི་ལྟ་བ་ཡིན་པར་ཐལ། ཀུན་བཏགས་རང་གི་མཚན་ཉིད་ཀྱིས་མ་གྲུབ་པར་གནས་མཐར་ཐུག་ཡིན་པའི་ཕྱིར། ཁྱབ་པ་འགྲིགས། འཁོར་གསུམ། འདོད་མི་ནུས་ཏེ། དེས་ཀུན་བཏགས་རང་གི་མཚན་ཉིད་ཀྱིས་མ་གྲུབ་པར་དེ་ལྟ་བ་ནི་ལྟོ་ལྡིར་བ་ལ་བློ་ངོར་བུམ་པ་ཞེས་པ་དེ་ཡིན་པར་སྣང་བའི་ཆ་དེ་ལྟོ་ལྡིར་བའི་ངོས་ནས་ཚུར་གྲུབ་པ་མ་ཡིན་པར་སྒྲ་རྟོག་གིས་ལྟོ་ལྡིར་བ་ལ་བུམ་པ་ཞེས་ཕར་བཏགས་པའི་དབང་གིས་སྣང་བ་ཙམ་དུ་ལྟ་བ་ཡིན་གྱི། དེ་ལྟར་སྣང་བའི་ཀུན་བཏགས་དེ་གདགས་གཞིའི་ངོས་ནས་གྲུབ་པར་འཛིན་པའི་ཕྱིར། ཡང་ཁོ་ན་རེ། མེད་པ་པས་སྐྱེ་བ་སྔ་ཕྱི་རང་བཞིན་མེད་པར་ལྟ་བ་དེ་རྟོགས་པ་དོན་མཐུན་ཡིན་པར་ཐལ། སྐྱེ་བ་སྔ་ཕྱི་མེད་པ་དེ་ཡུལ་དོན་མཐུན་ཡིན་པའི་ཕྱིར་ན་མ་ཁྱབ། འོ་ན་བྱེ་སྨྲས་རྒྱུད་ཀྱི་ལོངས་སྐུ་རང་བཞིན་མེད་པར་ལྟ་བ་དེ་རྟོགས་པ་དོན་མཐུན་ཡིན་པར་ཐལ། ལོངས་སྐུ་རང་བཞིན་མེད་པར་ཡུལ་དོན་མཐུན་ཡིན་པའི་ཕྱིར། ཁྱབ་པ་འགྲིགས། འདོད་མི་ནུས་ཏེ། དེས་ལོངས་སྐུ་མེད་པར་ལྟ་བ་ཡིན་གྱི་ལོངས་སྐུ་རང་བཞིན་མེད་པར་རྟོགས་པ་མ་ཡིན་པའི་ཕྱིར། ཡང་གོ་བོ་ན་རེ། རྗེ་རིན་པོ་ཆེས་རྟོགས་པས་གང་བཟུང་གི་ཡུལ་ཐམས་ཅད་དེ་ཁོ་ན་ཉིད་ལ་དཔྱོད་པའི་རིགས་པས་འགོག་པར་འདོད་པའི་ལོག་རྟོག་ཐམས་ཅད་ལྡོག་པར་འགྱུར་རོ། །ཞེས་གསུངས་པ་མི་འཐད་པར་ཐལ། ཤེར་མདོས་གཟུགས་སྟོང་བར་བཟུང་བ་དང་མི་སྟོང་བར་བཟུང་བ་དང་སྟོང་མི་སྟོང་གཉིས་སུ་བཟུང་བ་དང་། སྟོང་མི་སྟོང་གཉིས་ལས་གཞན་དུ་བཟུང་བ་དང་། དེ་འདྲའི་མཐའ་བཞི་དང་བྲལ་བའི་དབུས་གང་དུ་བློས་བཟུང་བ་ཐམས་ཅད་མཐར་འཛིན་ཡིན་པས་རྟོགས་པས་གང་བཟུང་ཐམས་ཅད་བཀག་དགོས་པར་བཤད་པའི་ཕྱིར་དང་། དེས་ན་ཁྱོད་རང་གིས་བདེན་གྲུབ་འབའ་ཞིག་བཀག་ནས་དབུས་ལ་གནས་པར་འདོད་པའང་མི་འཐད་པའི་ཕྱིར་ཟེར་ན། འོ་ན་དོན་དམ་དཔྱོད་བྱེད་ཀྱི་རིགས་པས་གཟུགས་སོགས་ལ་རང་བཞིན་འགོག་ལ། རྟེན་འབྲེལ་སྒྱུ་མ་ལྟ་བུ་གཟུགས་སོགས་མི་འགོག་པའི་ཁྱད་པར་མི་འབྱེད་པར་ཐལ། དོན་དམ་དཔྱོད་པའི་རིགས་པ་དེས་ཡུལ་གང་ཡིན་ཐམས་ཅད་འགོག་པའི་ཕྱིར། རྟགས་ཁས། འདོད་ན། ཚིག་གསལ་ལས། ཁོ་བོ་ཅག་ནི་ལས་དང་ལས་བྱེད་པ་པོ་དང་ལས་ཀྱི་འབྲས་བུ་ལ་སོགས་པ་མེད་དོ། །ཞེས་སྨྲ་བ་ཡིན་ཏེ། འོ་ན་ཅི་མེད་པར་སྨྲ་ཞེས་ན་ལས་དང་བྱེད་པ་པོ་སོགས་རང་བཞིན་མེད་དོ། །ཞེས་རྣམ་པར་འཇོམས་པ་ཡིན་ནོ། །ཞེས་སོགས་དང་དེ་། ལྟར་གསུངས་པའི་མདོ་དང་བསྟན་བཅོས་ཐམས་ཅད་དང་འགལ་བར་ཐལ། དེ་དག་ལས་གཟུགས་སོགས་རྟེན་འབྲེལ་མི་འགོག་ལ་གཟུགས་སོགས་ལ་རང་བཞིན་འགོག་པར་བཤད་ཀྱང་ཁྱོད་ཀྱིས་ཆོས་ཐམས་ཅད་འགོག་པར་འདོད་པའི་ཕྱིར། ཡང་རྣམ་བཤད་སོགས་ལས། མུ་སྟེགས་པ་དང་གྲུབ་མཐའ་སྨྲ་བ་ཁོ་ནས་བཏགས་པའི་རྟག་གཅིག་གི་བདག་ལ་སོགས་པ་བཀག་པས་ཐོག་མེད་ནས་ཞུགས་པའི་ལྷན་སྐྱེས་ཀྱི་བདག་འཛིན་ལ་མི་གནོད་གསུངས་པ་ལ། སྟག་ཚང་བ་ན་རེ། དེ་བཀག་པས་དེ་ལ་མི་གནོད་པ་མི་འཐད་པར་ཐལ། ལྷན་སྐྱེས་གྱི་བློ་ལའང་བདག་རྟག་འཛིན་དང་བདག་སྔ་ཕྱི་གཅིག་འཛིན་ཡོད་པའི་ཕྱིར་ན་མ་ཁྱབ་སྟེ། གྲུབ་མཐའ་སྨྲ་བ་ཁོ་ན་ཞེས་པའི་རྣམ་བཅད་ཡོད་པའི་ཕྱིར་ཏེ། ལྷན་སྐྱེས་ཀྱི་རྟག་འཛིན་ལ་མི་འོང་བའི་བདག་རྒྱུད་ལས་མ་སྐྱེས་པའི་རྟག་པ་ལྟ་བུ་ལྷན་སྐྱེས་ཀྱི་བཏགས་པ་དང་མི་འདྲ་བའི་ཀུན་བཏགས་རྣམས་བཀག་པས་ལྷན་སྐྱེས་གྱི་འཛིན་སྟངས་ལ་མི་གནོད་པར་བཤད་པ་ཡིན་པའི་ཕྱིར། ཁོ་རང་ལ། འོ་ན་གང་ཟག་རྟག་འཛིན་ཡིན་ན་དེའི་ཡུལ་དེ་མུ་སྟེགས་པས་བདག་རྟག་པར་སྒྲོ་བཏགས་པ་ལྟར་བཟུང་བས་ཁྱབ་པར་ཐལ། ལྷན་སྐྱེས་གྱི་བདག་རྟག་འཛིན་གྱི་མུ་སྟེགས་པས་བཏགས་པའི་བདག་རྟག་པ་ལྟར་དུ་བཟུང་བའི་ཕྱིར། རྟགས་ཁས། དེར་ཐལ། ཁྱོད་ཀྱི་ལྷན་སྐྱེས་ལ་བདག་རྟག་འཛིན་ཡོད་པའི་རྒྱུ་མཚན་གྱིས་མུ་སྟེགས་པས་ཀུན་བཏགས་ཀྱི་བདག་རྟག་པ་མེད་པར་རྟོགས་པས་ལྷན་སྐྱེས་ཀྱིས་རྟག་འཛིན་ལ་གནོད་པར་འདོད་པ་གང་ཞིགལྷན་སྐྱེས་ལ་མུ་སྟེགས་པས་བརྟགས་པ་ལྟར་གྱིས་བདག་རྟག་འཛིན་ཡོད་ན་དེ་གཉིས་ཀྱི་འཛིན་སྟངས་འདྲ་བས་ཅིག་ཤོས་ལ་གནོད་ན་ཅིག་ཤོས་ལ་གནོད་དགོས་ཀྱི་མི་འདྲ་ན་མི་འདྲ་ན་མི་གནོད་པའི་ཕྱིར། རྩ་བར་འདོད་ན་དུད་འགྲོ་སོགས་གྲུབ་མཐའ་ལ་མ་ཞུགས་པའི་རྒྱུད་ལ་བདག་ཏུ་རྐྱེན་ལས་མ་སྐྱེས་པའི་རྟག་པར་འཛིན་པ་ཡོད་པར་ཐལ། དེ་དག་གི་རྒྱུད་ལ་བདག་མ་ཤིའི་བར་དུ་མི་འཇིག་པའི་རྟག་འཛིན་ལྷན་སྐྱེས་ཡོད་པའི་ཕྱིར། ཁྱབ་པ་ཁས། འདོད་ན། རྩབར། གང་དག་དུད་འགྲོ་བསྐལ་མང་བསྐྱལ་གྱུར་པ། །དེས་ཀྱང་མ་སྐྱེས་རྟག་འདི་མ་མཐོང་ལ། །ཞེས་གསུངས་པ་མི་འཐད་པར་ཐལ་ལོ། །གཞན་ཡང་བྱེ་མདོ་སོགས་ཀྱིས་མུ་སྟེགས་པས་བཏགས་པའི་བདག་མེད་རྟོགས་པ་དེས་ཀྱང་བདེན་འཛིན་གྱིས་ཞེན་ཡུལ་ལ་གནོད་པ་ཐུབ་པར་ཐལ། མུ་སྟེགས་པ་སོགས་ཀྱིས་བཏགས་པའི་མ་སྐྱེས་པའི་བདག་རྟག་པ་སོགས་བཀག་པས་བདེན་འཛིན་ལྷན་སྐྱེས་ཀྱི་འཛིན་སྟངས་ལ་མི་གནོད་པ་མ་ཡིན་པའི་ཕྱིར། རྟགས་ཁས། ཡང་སྔོན་གྱི་ཁ་ཅིག་ན་རེ། རིགས་པ་ཡང་དག་གི་དགག་བྱའང་ཡོད་མེད་གཉིས་འཇོག་ལ། དེ་འཇོག་བཞིན་ཏུ་རིགས་པ་ཡང་དག་གི་དགག་བྱ་དང་རྟགས་ཡང་དག་གི་བསྒྲུབ་བྱའི་བཟློག་ཟླར་གྱུར་པའི་དགག་བྱ་དོན་གཅིག་པར་འདོད། འོ་ན། བདེན་འཛིན་ཆོས་ཅན། །རྟགས་ཡང་དག་གི་བསྒྲུབ་བྱའི་བཟློག་ཟླར་གྱུར་པའི་དགག་བྱ་ཡིན་པར་ཐལ། དེ་རིགས་པ་ཡང་དག་གི་དགག་བྱ་ཡིན་པའི་ཕྱིར། ཁྱབ་པ་ཁས། དེར་ཐལ། བདེན་མེད་གྲུབ་པའི་རིགས་པ་ཡང་དག་གིས་དགག་བྱ་ཡིན་པའི་ཕྱིར། དེར་ཐལ། དེ་སྒྲུབ་ཀྱི་འཐད་པ་ཡང་དག་གི་དགག་བྱ་ཡིན་པའི་ཕྱིར། ཁྱབ་སྟེ། རིགས་པ་དང་འཐད་པ་དོན་གཅིག་པའི་ཕྱིར། མ་ཁྱབ་མཚམས་ཀྱིས་རྟགས་གྲུབ་སྟེ། བདེན་འཛིན་དེས་བཟུང་བ་ལྟར་དུ་མི་འཐད་པས་དེ་འཐད་པ་ཡང་དག་གི་དགག་བྱར་སོང་བའི་ཕྱིར། དེར་ཐལ། བདེན་འཛིན་དེ་འཐད་པ་ཡང་དག་གི་དགག་བྱར་སོང་བའི་རྒྱུ་མཚན་གྱིས་འཐད་པ་ཡང་དག་གི་དགག་བྱ་ལ་བདེན་འཛིན་དང་དེའི་ཞེན་ཡུལ་དང་བཅས་པ་གཉིས་ཀ་འཇོག་པའི་ཕྱིར། རྩོད་བཟློག་ལས། ཡང་ན་ཁ་ཅིག་སྤྲུལ་བ་ཡི། །བུ་མེད་ལ་ནི་བུ་མེད་སྙམ། །ལོག་འཛིན་འབྱུང་བ་སྤྲུལ་པ་ཡིས། །འགོག་བྱེད་འདི་ནི་དེ་ལྟ་ཡིན། །ཞེས་མི་ཁ་ཅིག་གིས་སྤྲུལ་པའི་བུ་མེད་ལ་ནི་བུ་མེད་དངོས་པོ་སྙམ་དུ་ལོག་པར་འཛིན་པ་འབྱུང་བ་སྟེ་སྐྱེ་བ་སྤྲུལ་པས་འགོག་པར་བྱེད་པ་ལྟར་ཚིག་སྤྲུལ་པ་ལྟ་བའི་རང་བཞིན་ཡོད་པར་འཛིན་པ་ཟློག་པར་བྱེད་པ་འདི་ནི་དེ་ལྟར་ཡིན། ཞེས་བཤད་པའི་ཕྱིར། རྩ་བར་འདོད་ན། བདེན་འཛིན་ཆོས་ཅན། མེད་པར་ཐལ། རྟགས་ཡང་དག་གི་དགག་བྱ་འམ་བསྒྲུབ་བྱའི་བཟློག་ཟླར་གྱུར་པའི་དགག་བྱ་ཡིན་པའི་ཕྱིར། རྟགས་ཁས། མ་ཁྱབ་ན། རྟགས་ཡང་དག་གིས་དེ་སྒྲུབ་ཀྱི་བསྒྲུབ་བྱ་སྒྲུབ་མི་ཐུབ་པར་ཐལ། རྟགས་ཡང་དག་གིས་རང་གིས་བསྒྲུབ་བྱ་སྒྲུབ་པ་ནི་བསྒྲུབ་བྱའི་བཟློག་ཟླར་གྱུར་པའི་དགག་བྱ་དེ་བཀག་པའི་སྒོ་ནས་སྒྲུབ་དགོས་ཀྱང་། དེ་སྒྲུབ་ཀྱི་བསྒྲུབ་བྱའི་བཟློག་ཟླའི་དགག་བྱ་ཡོད་པའི་ཕྱིར། རྟགས་ཁས། ཁྱབ་སྟེ། ཡོད་ན་རྟགས་ཀྱིས་དགག་མི་ནུས་པའི་ཕྱིར། རྟགས་ཡང་དག་གིས་རང་གི་དགག་བྱ་བཀག་ནས་བསྒྲུབ་བྱ་སྒྲུབ་དགོས་པ་ནི་བུམ་པ་ཆོས་ཅན། བདེན་པར་མེད་ཏེ། རྟེན་འབྲེལ་ཡིན་པའི་ཕྱིར། ཞེས་པས་བསྒྲུབ་བྱའི་བཟློག་ཟླ་བུམ་པ་བདེན་གྲུབ་ཚིག་ཟིན་ལ་བཀག་པ་ནས་བསྒྲུབ་བྱ་བུམ་པ་རང་གི་བདེན་མེད་སྒྲུབ་པ་དང་། བུམ་པ་ཆོས་ཅན། ཡོད་པ་ཡིན་ཏེ། ཚད་མས་གྲུབ་པའི་ཕྱིར། ཞེས་པས་བསྒྲུབ་བྱའི་བཟློག་ཟླ་བུམ་པ་མེད་པ་ཡིན་པ་ཚིག་]ཤུགས་ལ་བཀག་ནས་བསྒྲུབ་བྱ་བུམ་པ་ཡོད་པར་གྲུབ་པ་ལྟ་བུ་སྟེ། རང་གི་བསྒྲུབ་བྱའི་ཟློག་ཟླ་མི་འགོག་པའི་རྟགས་ཡང་དག་མེད་དོ། ལམ་རིམ་ལས། རྟགས་ཀྱིས་འགོག་པ་འདི་ཡང་རྟེན་འབྲེལ་གྱི་རྟགས་ཀྱིས་གང་ཟག་དང་ཆོས་ཀྱི་སྟེང་དུ་རང་གི་ངོས་ནས་གྲུབ་པའི་རང་བཞིན་ཡོད་པ་དེ་འགོག་པར་བྱེད་པ་ལྟ་བུ་རྣམས་ཡིན་ནོ། །རྟགསཾ་ཡང་དག་གི་དགག་བྱ་འདི་ནི་ཤེས་བྱ་ལ་མེད་པ་གཅིག་དགོསཏེ། ཡོད་ན་རྟགོསཾ་ཡང་དག་གི་དགག་པར་མི་ནུས་པའི་ཕྱིར་རོ། །”ཞེས་གསུངས་པའི་ཕྱིར། བྱས་པ་ལ་ཁོ་ན་རེ། རྟགས་ཡང་དག་གི་བསྒྲུབ་བྱའི་ཟློག་ཟླ་དགག་བྱ་ལ་མེད་པས་མ་ཁྱབ་པར་ཐལ། མྱུ་གུ་མེད་པ་ཡོད་པ་ཡིན་པ་གང་ཞིགམྱུ་གུ་མེད་པ་དེ་མྱུ་གུ་ཡོད་པར་སྒྲུབ་པའི་རྟགས་ཡང་དག་གི་བསྒྲུབ་བྱའི་ཟློག་ཟླ་དགག་བྱ་ཡིན་པའི་ཕྱིར། རྟགས་ཕྱི་མ་དེར་ཐལ། དེ་བསྒྲུབ་ཀྱི་བསྒྲུབ་བྱའི་ཟློག་ཟླ་དེ་དེ་སྒྲུབ་ཀྱི་དགག་བྱ་ཡིན་པ་གང་ཞིགམྱུ་གུ་ཡོད་པ་དེ་མྱུ་གུ་ཡོད་པར་སྒྲུབ་པའི་རྟགས་ཡང་དག་གི་བསྒྲུབ་བྱ་ཡིན་པའི་ཕྱིར་ན་མ་ཁྱབ་སྟེ། དེ་སྒྲུབ་ཀྱི་བསྒྲུབ་བྱའི་བཟློག་ཟླ་ལ་མྱུ་གུ་མེད་པ་དེ་འཇོག་པ་མ་ཡིན་པར་མྱུ་གུ་མེད་པ་ཡིན་པ་དེ་འཇོག་པ་ཡིན་པའི་ཕྱིར་ཏེ། མྱུ་གུ་ཡོད་པ་དེ་མྱུ་གུ་ཡོད་པར་བསྒྲུབས་ནས་མྱུ་གུ་དེ་ཡོད་མེད་གཉིས་ཀྱི་ནང་ནས་ཡོད་པ་ཡིན་པར་གྲུབ་པ་ན་མྱུ་གུ་མེད་པ་ཡིན་པ་དགག་ཟིན་པ་གང་ཞིགམྱུ་གུ་མེད་ངེས་ཡིན་པ་གཞི་མ་གྲུབ་པའི་ཕྱིར་རོ། །ཁོ་རང་ལ། བདག་ཡོད་པ་དེ་རྟེན་འབྲེལ་གྱི་རྟགས་ཀྱིས་ཕུང་པོ་བདག་མེད་དུ་སྒྲུབ་པའི་བསྒྲུབ་བྱའི་བཟློག་ཟླ་དགག་བྱ་ཡིན་པར་ཐལ་ལོ། །མྱུ་གུ་ཡོད་པ་དེ་དེ་སྒྲུབ་ཀྱི་བསྒྲུབ་བྱ་ཡིན་ན་དེ་སྒྲུབ་ཀྱི་བསྒྲུབ་བྱའི་བཟློག་ཟླ་ནི་མྱུ་གུ་མེད་པ་དེ་ཡིན་དགོས་པར་འཐད་ན་ཕུང་པོ་བདག་མེད་དུ་སྒྲུབ་པའི་བསྒྲུབ་བྱའི་བཟློག་ཟླ་དགག་བྱ་བདག་ཡོད་པ་དེ་ཡིན་རུང་བའི་ཕྱིར། འདོད་ན། ཕུང་པོ་བདག་མེད་དུ་བསྒྲུབ་ཚེ་ཕུང་པོའི་ཁྱད་གཞི་བདག་ཡང་བཀག་པ་ཡིན་པར་ཐལ། དེ་སྒྲུབ་ཀྱི་རྟགས་ཀྱིས་བདག་ཡོད་པ་འགོག་པ་གང་ཞིགབདག་ཕུང་པོའི་ཁྱད་གཞི་ཡིན་པའི་ཕྱིར་ཏེ། ཕུང་པོ་དེ་བདག་གི་ཁྱད་ཆོས་ཡིན་པའི་ཕྱིར་ཏེ། བདག་ལ་ཕུང་པོ་ཡོད་པའི་ཕྱིར། རྩ་བར་འདོད་མི་ནུས་ཏེ། བདག་ཡོད་པ་ཡིན་པའི་ཕྱིར། དེས་ན་དེ་སྒྲུབ་ཀྱི་རྟགས་ཀྱིས་དགག་བྱ་ནི་ཕུང་པོ་བདག་ཡིན་པ་དེ་ཡིན་ནོ། །རང་ལུགས་ལ། སྐབས་འདིར་སྟོང་ཉིད་ཚད་མས་ངེས་པ་ལ་ཐོག་མར་སྟོང་ཉིད་ཀྱི་དགག་བྱ་ངོས་འཛིན་ཟིན་དགོས་ཏེ། སྟོང་ཉིད་ཀྱིས་དགག་བྱ་ངོས་མ་ཟིན་པར་དེ་བཀག་པའི་སྟོང་པ་པོ་མི་ཟིན་པའི་ཕྱིར། དེར་ཐལ། བདེན་འཛིན་གྱིས་ཇི་ལྟར་བཟུང་བ་ལྟར་གྱི་བདེན་གྲུབ་དེ་ལེགས་པར་ངོས་མ་ཟིན་ན་དེ་བཀག་པའི་སྟོང་ཉིད་ངོས་ཟིན་ཚུལ་མེད་པའི་ཕྱིར་ཏེ། དཔེར་ན་བུམ་པ་ངོས་མ་ཟིན་པར་བུམ་པ་བཀག་ཆ་ངོས་མི་ཟིན་པ་བཞིན་ནོ། །སྤྱིར་དགག་བྱ་ལ་ལམ་གྱི་དགག་བྱ་དང་རིག་པའི་དགག་བྱ་གཉིས་ཡོད་པ་ལས། ལམ་གྱི་དགག་བྱ་ལ་ཡོད་པ་གཅིག་དགོས་ཏེ། ལམ་གྱི་དགག་བྱ་མེད་ན་སྤང་བྱ་སྒྲིབ་གཉིས་མེད་པ་ཡིན་ཞིང་། དེས་ན་ལམ་གྱི་དགག་བྱ་མེད་ན་སེམས་ཅན་ཐམས་ཅད་ལམ་སྒྲུབ་མི་དགོས་པར་རང་གྲོལ་དུ་འགྲོ་བ་དང་། ལམ་བསྒྲུབས་ཀྱང་སྤངས་བྱ་སྤངས་པའི་འབྲས་བུ་གང་ཡང་ཐོབ་པ་ཡང་མེད་དགོས་པས་ལམ་སྒོམ་པའི་ངལ་བ་དོན་མེད་དུ་འགྱུར་བའི་ཕྱིར་རོ། །རྟགས་ཡང་དག་དང་རིགས་པ་ཡང་དག་གི་ཁྱད་པར་ནི། རྟེན་འབྲེལ་གྱི་རྟགས་ཀྱིས་མྱུ་གུ་བདེན་གྲུབ་འགོག་པ་ལྟར་རང་གི་དགག་བྱ་མེད་པ་དངོས་སུ་གྲུབ་པ་དང་། འཁོར་རྩེའི་རྟགས་ཀྱིས་བདེན་འཛིན་ཡོད་པར་བསྒྲུབས་ནས་བདེན་འཛིན་མེད་པ་ཡིན་པ་བཀག་པ་ལྟ་བུ་དགག་བྱ་ཤེས་བྱ་ལ་མེད་པ་ཞིག་བཀག་པ་ལས་ཡོད་པའི་ཆོས་མི་འགོག་པའི་རྟགས་ནི་རྟགས་ཡང་དག་དང་རིགས་པ་ཡང་དག་གཉིས་ཀ་ཡིན། བདེན་འཛིན་དང་བདེན་འཛིན་གྱིས་རང་གི་འཛིན་སྟངས་ཀྱི་ཡུལ་བཟུང་ཚུལ་གཉིས་ཀ་ཡོད་པ་ཡིན་ཀྱང་བཟུང་ཚུལ་ལོག་པའི་བཟུང་ཚུལ་མི་འཐད་པའི་རྒྱུ་མཚན་གྱིས་བདེན་འཛིན་གྱིས་བཟུང་ཚུལ་དང་འཛིན་མཁན་བདེན་འཛིན་དངོས་སུ་བཀག་པའི་ཤུགས་ལ། ཡུལ་བདེན་གྲུབ་དང་བཅས་པ་འགོག་པ་ལྟ་བུ་དགག་བྱ་ལ་གཞི་གྲུབ་ཀྱི་ཆོས་ཞིག་དངོས་སུ་བཟུང་བའི་སྒོ་ནས་དེ་དང་དེའི་ཡུལ་དང་བཅས་པ་འགོག་པ་ལྟ་བུ་ནི་རྒྱུ་མཚན་ཡང་དག་ཡིན་གྱི་རྟགས་ཡང་དག་མ་ཡིན་ཏེ། དེ་སྒྲུབ་ཀྱི་བསྒྲུབ་བྱ་སྒྲུབ་བྱེད་ཀྱི་རྒྱུ་མཚན་ཡང་དག་ཡིན་ན་རིགས་པ་ཡང་དག་ཡིན་པས་ཁྱབ་པའི་སྟེང་ནས་དེ་འདྲའི་རིགས་པ་ཡང་དག་ལ་ཡུལ་ཡོད་པ་འགོག་བྱེད་དང་མེད་པ་ཁོ་ན་འགོག་བྱེད་གཉིས་ཡོད་པའི་ནང་གི་རང་གི་དགག་བྱ་ལ་ཡོད་པའི་ཆོས་མེད་པར་ཤེས་བྱ་ལ་མི་སྲིད་པ་ཁོ་ན་འགོག་བྱེད་ཀྱི་རྒྱུ་མཚན་ཡང་དག་དེ་རྟོགས་ཡང་དག་ལ་འཇོག་པའི་ཕྱིར་རོ། །དཔེར་ན་རིགས་པ་ཡང་དག་གི་དགག་བྱ་ལ་བདེན་འཛིན་ལྟ་བུའི་ལོག་འཛིན་དང་བདེན་གྲུབ་ལྟ་བུའི་ལོག་འཛིན་དེས་བཟུང་བའི་ཡུལ་གཉིས་ཡོད་དེ། དཔེར་ན་རིགས་པ་ཡང་དག་ལ་བཞི་ཡོད་པའི་ནང་གི་ལྟོས་པའི་རིགས་པའི་དགག་བྱ་ལ། དངོས་བོ་རྒྱུ་རྐྱེན་ལ་མ་ལྟོས་པར་བཟུང་བའི་བློ་དང་། དེའི་ཡུལ་དངོས་པོ་རྒྱུ་རྐྱེན་ལ་མ་ལྟོས་པ་གཉིས་ཀ་མི་འཐད་པའི་མི་རིགས་པས་ན་ལྟོས་པའི་རིགས་པའི་དགག་བྱར་མཛད་པ་ལྟ་བུ་ཡིན་པའི་ཕྱིར། =རབ། ༢རིགས་པ་ཡང་དག་ལ། དགོས་པོ་རྒྱུ་རྐྱེན་ལ་ལྟོས་པར་སྒྲུབ་པ་དང་། ཆོས་འཁོར་བསྐོར་བ་སྒྲིབ་གཉིས་སྤང་བ་དང་རྣམ་མཁྱེན་ལ་ལྟོས་པ་ཡིན་པ་སོགས་སྒྲུབ་བྱེད་ཀྱི་ལྟོས་པའི་རིགས་པ་དང་། བྱས་རྟགས་ཀྱིས་སྒྲ་མི་རྟག་པར་སྒྲུབ་པ་སོགས་དངོས་སྟོབས་ཀྱི་རིགས་པ་དང་ལུང་སོགས་འཐད་པ་སྒྲུབ་པའི་རིགས་པ་དང་། རྒྱུ་འབྲས་བསྐྱེད་པ་དང་མེས་སྲེག་པའི་བྱ་བ་བྱེད་པ་སོགས་སྒྲུབ་བྱེད་བྱ་བ་བྱེད་པའི་རིགས་པ་དང་། མེའི་རང་བཞིན་ཚ་བ་ཡིན་པའི་རྒྱུ་མཚན་ཅི་ཞེ་ན། མེ་ཚ་བ་ཡིན་ཏེ། མེ་ཚ་བ་ཡིན་པ་མེའི་ཆོས་ཉིད་ཡིན་པའི་ཕྱིར། ཞེས་དང་། དེ་བཞིན་དུ་དངོས་པོ་རྣམས་བདེན་མེད་ཡིན་པ་ཡང་དངོས་པོ་རྣམས་ཀྱི་ཆོས་ཉིད་ཡིན་ཞེས་པ་སོགས་རྒྱུ་མཚན་གཞན་མེད་པར་ཆོས་ཉིད་ཀྱི་རིགས་པས་སྒྲུབ་བྱ་ནི་ཆོས་ཉིད་ཀྱི་རིགས་པ་དང་བཞི་ཡོད་ཀྱང་བསྡུ་ན་གཉིས་སུ་འདུ་སྟེ། དེ་དག་དོན་དམ་དཔྱོད་པའི་རིགས་པ་དང་ཐ་སྙད་དཔྱོད་པའི་རིགས་པ་གཉིས་སུ་འདུ་བའི་ཕྱིར་རོ། །འཐད་པ་དང་། རུང་བ་དང་། རིགས་པ་གསུམ་དོན་གཅིག་སྟེ། དེ་གསུམ་དོན་གཅིག་པ་རྣམ་བཤད་རིགས་པ་ལས་གསུངས་པའི་ཕྱིར། འཐད་རིགས་ཀྱི་རིགས་པ་དང་བློ་རིག་གི་རིག་པ་དོན་མི་གཅིག་སྟེ། བོད་སྐད་ལའང་འཐད་རིགས་ཀྱི་རིགས་པ་ལ་ས་མཐའ་ཡོད། བློ་རིག་གི་རིག་པ་ལ་ས་མཐའ་མེད་ལ། རྒྱ་སྐད་ལ་ཡང་འཐད་རིགས་ཡོད་པའི་ཕྱིར་དང་། བློ་རིག་གི་རིག་པ་ལ་བིདྱ་ཞེས་ཟེར་བས་དེ་གཉིས་ཀྱི་སྒྲ་ཡང་མི་འདྲ་ལ། དོན་མི་འདྲ་བ་ཡང་བཤད་ཟིན་པའི་ཕྱིར། དཔེར་ན་བདེན་འཛིན་དང་དེའི་ཡུལ་ལྟ་བུ་འཐད་པའི་ཟློག་ཟླ་མི་འཐད་པ་ལ་རིགས་པའི་དགག་བྱར་བྱ་སྟེ། རིགས་པ་བཞིའི་བཟློག་ཟླ་མི་རིགས་པ་བཞི་ལ་རིགས་པའི་དགག་བྱར་བྱེད་པ་དེ་རྗེ་ཡབ་སྲས་ཀྱི་གསུང་རབ་ཀུན་གོ་བསྡུར་ན་ཐོབ་པ་དེའི་ཕྱིར། བདེན་འཛིན་དང་རྟག་འཛིན་སོགས་ཕྱིན་ཅི་ལོག་གི་བློ་དང་ཉོན་མོངས་པ་ས་བོན་དང་བཅས་པ་དང་བདེན་སྣང་དང་མ་རིག་པ་བག་ཆགས་ཀྱི་ས་སོགས་ཤེས་སྒྲིབ་དང་ལྟོས་པའི་བཟློག་ཟླ་མིག་ཤེས་གཟུགས་ལ་མ་ལྟོས་པར་སྐྱེས་པ་དང་དེ་ལྟར་དུ་ལོག་པར་འཛིན་པ་སོགས་དང་འཐད་པའི་བཟློག་ཟླ་སྒྲ་རྟག་པ་ལོག་འཛིན་དང་བཅས་པ་སོགས་དང་། བྱ་བ་བྱེད་པའི་བཟློག་ཟླ་སྟོང་ཉིད་ཀྱི་ལྟ་བས་ཉོན་མོངས་སྤོང་བར་མི་བྱེད་པ་ལོག་འཛིན་དང་བཅས་པ་སོགས་དང་། ཆོས་ཉིད་ཀྱི་བཟློག་ཟླ་ས་བོན་གྱི་མྱུ་གུ་བསྐྱེད་ནུས་པ་དེ་ས་བོན་གྱི་ཆོས་ཉིད་མིན་པ་དང་། དེ་ལྟར་ལོག་འཛིན་དང་བཅས་པ་སོགས་ནི་རིགས་པ་ཡང་དག་གི་དགག་བྱ་ཡིན་ཏེ། དེ་དག་མི་འཐད་པ་ཡིན་པའི་ཕྱིར་ཏེ། ཐར་བ་དང་རྣམ་མཁྱེན་ཐོབ་པ་ལ་མི་འཐད་པའམ་མི་རིགས་པ་ཡིན་པའི་ཕྱིར། དཔེར་ན་རིགས་པ་ཡང་དག་དོན་མི་གཅིག་པས་དེ་གཉིས་ཀྱི་དགག་བྱ་ཡང་དོན་མི་གཅིག་ལ། རྟགས་ཡང་དག་གི་དགག་བྱ་མེད་པར་མཁས་དབང་ཆོས་འབྱུང་དང་། སྟག་ལུང་གྲགས་པའི་གསུང་ལྟར་ལེགས་ཏེ། སྔར་གྱི་ལུང་དེ་དག་སོགས་ཀྱིས་འགྲུབ་པའི་ཕྱིར་རོ། །རྩོད་སྤོང་ལ་ཁོ་ན་རེ། བདེན་འཛིན་གྱི་བདེན་པར་བཟུང་བ་ཆོས་ཅན། མི་འཐད་པར་རལ། དེ་རིགས་པ་ཡང་དག་གི་དགག་བྱ་ཡིན་པའི་ཕྱིར། རྟགས་ཁས། འདོད་ན་བདེན་འཛིན་ཆོས་ཅན། མེད་པར་ཐལ། མི་འཐད་པའི་ཕྱིར་ན་མ་ཁྱབ། ཁོ་རང་ལ། གྲངས་ཅན་པས་གང་ཟག་གི་བདག་ཡོད་པར་སྒྲུབ་པའི་རིགས་པ་དང་། དེ་ལྟར་བཤད་པའི་ཚིག་གཉིས་པོ་རེ་རེ་ནས་ཆོས་ཅན། མེད་པར་འཐལ། མི་འཐད་པའི་ཕྱིར། འཁོར་གསུམ། ཡང་ཁོ་ན་རེ། བདེན་འཛིན་ཆོས་ཅན། དོན་དམ་དཔྱོད་པའི་རྟགས་ཀྱི་དགག་བྱ་ཡིན་པར་ཐལ། དོན་དམ་དཔྱོད་བྱེད་ཀྱི་རིགས་ཤེས་ཀྱི་རྗེས་དཔག་གི་དགག་བྱ་ཡིན་པའི་ཕྱིར་ན་ཤིན་ཏུ་མ་ཁྱབ་སྟེ། རྟོགས་ཀྱིས་དགག་བྱ་ནི་དཔེར་ན་རྟེན་འབྲེལ་ལ་བདེན་མེད་ཀྱིས་ཁྱབ་ཕྱིར་རྟེན་འབྲེལ་གྱིས་བདེན་གྲུབ་རང་ཤུགས་ཀྱིས་བཀག་ཡོད་པ་ལྟ་བུ་གཅིག་ལ་ཟེར་བ་ཡིན་ལ། རྗེས་དཔག་གི་དགག་བྱ་ནི་རང་གི་གནོད་བྱར་གྱུར་བའི་ཆོས་དེ་དང་དེའི་ཞེན་ཡུལ་གཉིས་ཀ་ཡིན་པའི་དེ་བཉིས་ཀྱི་དགག་བྱ་ལ་ཁྱད་པར་ཆེན་པོ་ཡོད་པའི་ཕྱིར། ཁྱོད་རང་ལ་འོ་ན། བདེན་མེད་རྟོགས་པའི་ཤེས་རབ་དེ་བདེན་མེད་སྒྲུབ་པའི་རྟགས་ཡང་དག་གིས་བསྒྲུབ་བྱ་ཡིན་པར་ཐལ། བདེན་འཛིན་དེ་དོན་དམ་དཔྱོད་པའི་རྟགས་ལས་སྐྱེས་པའི་རྗེས་དཔག་གི་དགག་བྱ་ཡིན་པའི་རྒྱུ་མཚན་གྱིས་དོན་དམ་དཔྱོད་པའི་རྟགས་ཀྱི་དགག་བྱ་ཡིན་དགོས་ན། བདེན་མེད་སྒྲུབ་པའི་རྟགས་ཡང་དག་ལས་སྐྱེས་པའི་བདེན་མེད་རྟོགས་པའི་ཤེས་རབ་ཀྱང་བདེན་མེད་སྒྲུབ་པའི་རྟགས་ཡང་དག་གི་སྒྲུབ་བྱེད་ཡིན་དགོས་པའི་ཕྱིར་ཏེ། རིགས་པ་ཀུན་ཏུ་འདྲ་བའི་ཕྱིར། འདོད་མི་ནུས་ཏེ། བདེན་མེད་སྒྲུབ་པའི་རྟགས་ཀྱིས་བསྒྲུབ་བྱ་ལ་སྟོང་ཉིད་ཀྱིས་ཁྱབ་པའི་ཕྱིར་ཏེ། བདེན་མེད་སྒྲུབ་པའི་རྟགས་ཀྱིས་བསྒྲུབ་བྱ་ནི་རྟགས་དང་དུས་མཉམ་ཏུ་གྲུབ་པའི་རྟགས་ཀྱི་རང་བཞིན་ལ་ཞུགས་པའང་ཡིན། ཆོས་ཉིད་ཀྱང་ཡིན་པའི་གཞི་མཐུན་དེ་ཡིན་པའི་ཕྱིར་ཏེ། མྱུ་གུ་བདེན་མེད་སྒྲུབ་པའི་རྟེན་འབྲེལ་གྱིས་རྟགས་ཀྱིས་བསྒྲུབ་བྱ་ནི་རྟེན་འབྲེལ་གྱི་རང་བཞིན་ལ་ཡང་ཞུགས་པའི་མྱུ་གུ་བདེན་མེད་དེ་ཡིན་པའི་ཕྱིར། །༈གཉིས་པ་ཐལ་རང་གི་དགག་བྱའི་ངོས་འཛིན་སོ་སོར་བཤད་པ་ལ། རང་རྒྱུད་པའི་ལུགས་དང་། ཐལ་འགྱུར་བའི་ལུགས་ཀྱི་དགག་བྱ་བཤད་པ་གཉིས། དང་པོ་ནི། རྣམ་བཤད་ལས། རང་རྒྱུད་པའི་གཞུང་། ཞེས་པ་ནི། འདིར་བཤད་པ་ཡིན་ནོ། །ཞེས་བྱུང་། མཐའ་དཔྱད་པ་ལ་དགག་བཞག་སྤང་གསུམ་ལས། དང་པོ་ནི། སྔོན་གྱི་བོད་ཁ་ཅིག་ན་རེ། རིགས་ཤེས་ཀྱིས་དཔྱད་བཟོད་སྐབས་འདིའི་དགག་བྱ་ཡིན་ལ། རིགས་ཤེས་ཀྱི་དཔྱད་བཟོད་དང་། རིགས་ཤེས་ཀྱི་རྙེད་དོན་དོན་གཅིག་ཟེར་ན། འོ་ན་ཆོས་ཉིད་ཆོས་ཅན་དགག་བྱ་ཡིན་པར་ཐལ། རིགས་ཤེས་ཀྱི་རྙེད་དོན་ཡིན་པའི་ཕྱིར། ཁྱབ་པ་ཁས། རྟགས་གྲུབ་སྟེ། དོན་དམ་དཔྱོད་པའི་རིགས་ཤེས་ཀྱི་རྙེད་དོན་ཡིན་པའི་ཕྱིར། དེར་ཐལ། རྩ་བར། ཡང་དག་མཐོང་ཡུལ་གང་དེ་དེ་ཉིད་དེ། །ཞེས་གསུངས་པའི་ཕྱིར་རོ། །ཡང་རིགས་པས་དཔྱད་བཟོད་ཅེས་པ་དོན་དམ་དཔྱོད་པའི་རིགས་པས་དཔྱད་པའི་ངེས་ངོར་རྙེད་པ་སྐབས་འདིའི་དགག་བྱའི་གཙོ་བོ་མིན་པ་དང་། རིགས་ཤེས་ཀྱི་དཔྱད་བཟོད་དང་། དེའི་རྙེད་དོན་མི་གཅིག་པ་དག་འོག་ཏུ་ཡང་ཤེས་སོ། །ཡང་ཁ་ཅིག་ན་རེ་ཆོས་ཉིད་ཤེས་བྱ་མ་ཡིན་ཏེ། དེ་ཤེས་བྱ་ཡིན་ན་རིགས་ཤེས་ཀྱིས་ཤེས་པར་བྱ་དགོས། དེས་དེ་ཤེས་ན་རིགས་ཤེས་ཀྱི་ཡུལ་ཡིན་ཞིང་། དེ་ཡིན་ན་དོན་དམ་དཔྱོད་པའི་རིགས་ཤེས་ཀྱིས་དཔྱད་བཟོད་དུ་འགྲོ་བས་བདེན་གྲུབ་ཏུ་འགྱུར་བའི་ཕྱིར་ཟེར་ན་འོ་ན། ཡང་དག་མཐོང་ཡུལ་ཞེས་གསུངས་པ་མི་འཐད་པར་ཐལ། ཆོས་ཉིད་དེ་ཡང་དག་མཐོང་བའི་རིགས་ཤེས་ཀྱིས་ཤེས་བྱའི་ཡུལ་མ་ཡིན་པའི་ཕྱིར་ཏེ། ཆོས་ཉིད་ཤེས་བྱ་མ་ཡིན་པའི་ཕྱིར། རྟགས་ཁས། འདིར་སྤྱིར་སྟོང་ཉིད་དོན་དམ་དཔྱོད་པའི་རིགས་ཤེས་ཀྱིས་དཔྱད་བཟོད་མ་ཡིན་ཏེ། དེས་དཔྱད་བཟོད་ཅེས་པ་ནི་ཆོས་རྣམས་རང་ངོས་ནས་གྲུབ་པ་ཡོད་མེད་དཔྱད་པའི་མཐར་ཡོད་པར་རྙེད་པ་ལ་བྱེད་པ་ཡིན་ལ། དོན་དམ་དཔྱོད་པའི་རིགས་ཤེས་ཀྱི་ངེས་ངོར་ཆོས་གང་ཡང་མི་རྙེད་པའི་ཕྱིར། འོན་ཀྱང་སྟོང་ཉིད་དོན་དམ་དཔྱོད་པའི་རིགས་ཤེས་ཀྱི་སྙེད་དོན་དང་། དོན་དམ་དཔྱོད་པའི་རིགས་ཤེས་ཀྱིས་ཡོད་པར་གྲུབ་པ་ཡིན་ཏེ། རིགས་ཤེས་ཀྱི་ངེས་ངོར་ཆོས་ཉིད་སོགས་གང་ཡང་མ་རྙེད་ཀྱང་རིགས་ཤེས་དེས་སྟོང་ཉིད་རྟོགས་པའི་རྗེས་སུ་ཐ་སྙད་ཚད་མས་སྟོང་ཉིད་ཡོད་མེད་དཔྱད་པ་ན་ཡོད་པར་གྲུབ་ལ། དེ་ལྟར་ཡོད་པར་གྲུབ་པའི་དེ་ནི་དོན་དམ་དཔྱོད་པའི་རིགས་ཤེས་ཀྱིས་སྟོང་ཉིད་རྙེད་པ་དང་། དེས་སྟོང་ཉིད་ཡོད་པར་སྟོབས་ཤུགས་ཀྱིས་གྲུབ་པའི་རྒྱུ་མཚན་གྱིས་ཡིན་གྱི་ཐ་སྙད་དཔྱད་པའི་བློས་ནི་དོན་དམ་དཔྱོད་པའི་རིགས་ཤེས་ཀྱི་རྙེད་པ་དང་ཡོད་པར་གྲུབ་པ་དེ་ཡོད་པར་ཡིན་པར་འཇོག་པ་ཙམ་ལས་སྟོང་ཉིད་རྙེད་ཀྱང་མི་ནུས་སྟོང་ཉིད་ཡོད་པར་ཡང་མི་འགྲུབ་པའི་ཕྱིར་ཏེ། རང་ངོས་ནས་གྲུབ་པ་ཡོད་མེད་མི་འཚོལ་བའི་ཐ་སྙད་ཚད་མས་ཆོས་རྣམས་རང་ངོས་ནས་གྲུབ་པ་མེད་པར་མི་ཤེས་ལ། དེ་ལྟར་འཚོལ་ན་ནི་ཐ་སྙད་དཔྱོད་པའི་བློ་མ་ཡིན་པའི་ཕྱིར། ཞེས་ཤེས་པར་བྱའོ། །རིགས་སྨྲའི་དབང་པོ་ཆ་བ་སོགས་ན་རེ། ཆོས་ཉིད་དོན་དམ་པར་གྲུབ་པ་ཡིན་པར་ཐལ། ཆོས་ཉིད་ནི་དེ་ཁོ་ན་ཉིད་དཔྱོད་པའི་རིགས་ཤེས་ཀྱི་ཡོད་པར་གྲུབ་པ་གང་ཞིགདོན་དམ་པར་གྲུབ་པའི་དོན་དམ་པར་ཡོད་པའི་ཚད་ནི་དེ་བཞིན་ཉིད་འཇལ་བའི་རིགས་ཤེས་ཀྱིས་ཡོད་པར་གྲུབ་པ་ལ་བྱེད་པའི་ཕྱིར། །རྟགས་ཕྱི་མ་གྲུབ་སྟེ། དབུ་མ་སྣང་བ་ལས་དོན་དམ་པར་སྐྱེ་བ་མེད་དེ། ཞེས་བྱ་བ་ནི། མྱུ་གུ་སོགས་འདི་དག་ནི་ཡང་དག་པ་དཔྱོད་པའི་རིགས་པའི་ཤེས་པས་སྐྱེ་བ་ཡོད་པར་མི་གྲུབ་པོ། །ཞེས་བཤད་པར་འགྱུར་རོ། །ཞེས་གསུངས་པའི་ཕྱིར་ན་མ་ཁྱབ། དེ་ལ་ཁྱབ་པར་ཐལ། ལུང་དེས་སྐྱེ་སོགས་དེ་ཁོ་ན་ཉིད་དཔྱོད་པའི་རིགས་ཤེས་ཀྱི་ཡུལ་དུ་མ་གྲུབ་པ་ན་སྐྱེ་སོགས་དེ་དག་དོན་དམ་པར་མ་གྲུབ་པའི་དོན་ནམ་ཚད་ཡིན་པར་དངོས་སུ་བཤད་ན། ཤུགས་ལ་སྐྱེ་སོགས་དོན་དམ་དཔྱོད་པའི་རིགས་ཤེས་ཀྱི་ཡུལ་དུ་གྲུབ་པ་དེ་སྐྱེ་སོགས་དོན་དམ་པར་གྲུབ་པའི་དོན་ཡིན་པར་བསྟན་པའི་ཕྱིར་ན་ཡང་མ་ཁྱབ། ཁོང་རྣམས་ཀྱིས་སྐྱེ་སོགས་དོན་དམ་དཔྱོད་པའི་རིགས་ཤེས་ཀྱི་ངོར་གྲུབ་པ་དེ་སྐྱེ་སོགས་དོན་དམ་པར་གྲུབ་པའི་ཚད་ཡིན་པར་ལུང་དེས་བསྟན་པས་ན། སྟོང་ཉིད་ནི་དོན་དམ་དཔྱོད་པའི་རིགས་ཤེས་ཀྱི་ཡུལ་དུ་མེད་པ་མིན་པས་ཡོད་ལ། དེའི་ཡུལ་དུ་ཡོད་ན་དེའི་ངེས་ངོར་སྙེད་པ་ཡིན་དགོས་པས་ན་བདེན་གྲུབ་ཡིན་པར་ལུང་དེས་བསྟན་པས་ན་ཁྱབ་པ་ཡོད་དགོས་པ་དང་། གོང་གི་སྟོང་ཉིད་རིགས་ཤེས་ཀྱིས་ཡོད་པར་གྲུབ་པ་ནི་རིགས་ཤེས་ཀྱི་ངེས་ངོར་ཡོད་པར་རྙེད་པ་ལ་བྱེད་པ་ཡིན་གྱི་རང་ལུགས་ལྟར་རིགས་ཤེས་ཀྱིས་སྙེད་པ་ཙམ་ལ་བྱེད་པ་མ་ཡིན་ནོ། །གོང་གི་དབུ་མ་སྣང་བའི་ལུང་དྲངས་མཚམས་སུ་ཆོས་ཉིད་རིགས་ཤེས་ཀྱིས་གྲུབ་པ་དེ་ཆོས་ཉིད་དོན་དམ་པར་གྲུབ་པའི་ཚད་ཡིན་པར་འདོད་ན། མདོ་དང་བསྟན་བཅོས་རྣམས་སུ་དོན་དམ་པར་གྲུབ་མ་གྲུབ་རྩོད་པའི་སྐབས་ཐམས་ཅད་ཀྱི་དོན་དམ་དེ་དོན་དམ་དཔྱོད་པའི་རིགས་ཤེས་ལ་བྱེད་པ་དང་། དོན་དམ་དུ་གྲུབ་མ་གྲུབ་དེ་རིགས་ཤེས་ཀྱིས་ངེས་ངོར་གྲུབ་མ་གྲུབ་ཁོ་ན་ལ་འཆད་རིགས་པར་ཐལ། ཁྱོད་དག་གིས་མདོ་བསྟན་བཅོས་ཐམས་ཅད་ལས་དོན་དམ་པར་མ་གྲུབ་ཅེས་པའི་དོན་དམ་རིགས་ཤེས་དང་། མ་གྲུབ་པ་རིགས་ཤེས་དེའི་ངོར་མ་གྲུབ་པ་ཁོ་ན་ལ་བྱེད་པའི་ཞེ་འདོད་ཡོད་པ་དབུ་མ་སྣང་བའི་ལུང་དྲངས་ཚུལ་ཤེས་པར་འགྱུར་བ་ལྟར་འཐད་པའི་ཕྱིར། འདོད་ན། གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་རེ་རེ་ནས་དོན་དམ་པར་མ་གྲུབ་པར་མཚུངས་པ་དང་། ཐ་སྙད་དུ་ཡོད་པར་མཚུངས་པ་མ་ཡིན་པར་ཐལ། མདོ་བསྟན་བཅོས་ཀྱི་དོན་དམ་པར་མ་གྲུབ་ཅེས་པ་ཐམས་ཅད་རིགས་ཤེས་ཀྱི་ངོར་མ་གྲུབ་པ་ཡིན་ལ། དེ་ཡིན་ན་ཀུན་རྫོབ་ཐམས་ཅད་ནི་རིགས་ཤེས་ཀྱི་ངོར་མ་གྲུབ་པས་རྫུན་པ་དང་། དོན་དམ་ནི་རིགས་ཤེས་ཀྱི་ངོར་མ་གྲུབ་ན་རིགས་ཤེས་ལས་གཞན་པའི་བློ་ངོར་མི་འགྲུབ་པས་དེས་ངོར་གྲུབ་དགོས་ལ། དེའི་ངོར་གྲུབ་པ་ནི་ཁྱོད་ཀྱི་ལུགས་ལ་བདེན་གྲུབ་ཀྱི་ཚད་ཡིན་པས་སྟོང་ཉིད་བཅོ་བརྒྱད་དོན་དམ་པར་གྲུབ་དགོས་པ་དེའི་ཕྱིར། རྟགས་སོང་། འདོད་མི་ནུས་ཏེ། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ཁྱད་ནི་མདོ་ལས་ཆོས་ཐམས་ཅད་ཁྱད་མེད་དུ་དོན་དམ་པར་མེད་པར་བཤད་པས་དོན་དམ་དུ་ཡང་མེད། དེར་བཤད་པའི་དོན་དམ་དེར་གྲུབ་པ་ཡང་མེད་པའི་ཕྱིར། དེར་ཐལ། མདོ་ལས་ཆོས་ཐམས་ཅད་ལ་ཁྱད་མེད་དུ་དོན་དམ་པར་མེད་པར་བཤད་པའི་དོན་དམ་དེ་རིགས་ཤེས་དང་མེད་པ་རིགས་ཤེས་དེའི་ངོར་མེད་པ་ལ་བྱེད་རྒྱུ་མ་ཡིན་པར་དེ་འདྲའི་སྐབས་ཀྱི་དོན་དམ་ནི་དབུ་མ་པའི་ཐ་སྙད་དུ་ཡོད་པའི་ཟླས་དྲངས་པའི་བདེན་གྲུབ་དང་། དོན་དམ་དེར་གྲུབ་པ་བདེན་པར་གྲུབ་པ་དང་དོན་དམ་དེར་མེད་པར་བདེན་པར་མེད་པ་ལ་བྱེད་དགོས་པའི་ཕྱིར། དེར་ཐལ། ཆོས་ཐམས་ཅད་ལ་ད་མེད་དུ་དོན་དམ་པར་མེད་པར་བཤད་པའི་སྐབས་སུ་ནི་བདེན་འཛིན་གྱི་ཡུལ་དེ་དོན་དམ་དང་། དེའི་ཡུལ་ཏུ་གྲུབ་པ་དོན་དམ་དུ་གྲུབ་པའི་དོན་དུ་འཇོག་རིགས་པའི་ཕྱིར། ཡུམ་ལས། ཡང་བྱང་ཆུབ་སེམས་དཔའ་སེམས་དཔའ་ཆེན་པོ་ནི་འཇིག་རྟེན་གྱི་ཚད་མས་བཏགས་པ་ཙམ་གྱི་ལམ་དང་ལམ་གྱི་དམིགས་པ་སོགས་ལ་བརྟེན་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་བྱ་ཡི། དོན་དམ་པར་བདེན་གྲུབ་ཏུ་ནི་བྱང་སེམས་གང་བྱང་ཆུབ་པར་བྱ་བའི་ཕྱིར་དུ། སྤྱོད་པར་འགྱུར་བ་སྟེ་གང་ཟག་གང་གིས་ལམ་ལ་སྤྱོད་པ་པོ་དང་གང་ལ་སྤྱོད་པའི་ལམ་དང་གང་ལ་དམིགས་ནས་སྤྱོད་པའི་ཡུལ་དང་འབྲས་བུ་གང་གི་ཆེད་དུ་སྤྱོད་པའི་འཐོབ་བྱ་རྣམས་ཅི་རིགས་སུ་གྱུར་པའི་གཟུགས་སམ་ཚོར་བའམ་འདུ་ཤེས་སམ་འདུ་བྱེད་དམ་རྣམ་པར་ཤེས་པ་དག་ཅུང་ཟད་ཀྱང་ཡོད་པ་མ་ཡིན་ནོ། །ཀདེ་བཞིན་དུ་དོན་དམ་པར་ནི་ཁམས་བཅོ་བརྒྱད་དང་རེག་པ་དྲུག་དང་། ཞེས་པ་ནས། ལམ་སྒོམ་པའི་འབྲས་བུ་བཞི་དང་། བསྒོམ་བྱ་ལམ་ཤེས་པ་ཉིད་དང་། ཐོབ་བྱ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་མེད་དོ། །གཟུགས་ནས་རྣམ་མཁྱེན་གྱི་བར་གྱི་ཆོས་འདི་དག་ཐམས་ཅད་ནི་འཇིག་རྟེན་གྱི་ཐ་སྙད་དུ་ཡོད་པ་ཙམ་ལ་བརྟེན་ནས་བློས་བཏགས་པ་ཙམ་ཡིན་གྱི་དོན་དམ་པར་ཡོད་པ་ནི་མ་ཡིན་ནོ། །ཞེས་གསུངས་པའི་ཕྱིར། ཁྱབ་སྟེ། ལུང་འདིས་གཟུགས་ནས་རྣམ་མཁྱེན་གྱི་བར་རྣམས་ཐ་སྙད་དུ་ཡོད་ཚུལ་ནི་བློས་བཞག་ཙམ་དུ་ཡོད་པར་བསྟན་ནས་དེའི་ཟློག་ཟླ་བློས་མ་བཞག་པར་རང་གི་ངོས་ནས་གྲུབ་པ་དེ་དོན་དམ་པར་གྲུབ་པ་དང་དེར་མེད་པ་དོན་དམ་པར་མེད་པའི་དོན་དུ་བསྟན་པ་ཡིན་པར་ཤིན་ཏུ་གསལ་བས་ན་དེའི་དོན་དམ་པ་ནི་བདེན་གྲུབ་དང་། དོན་དམ་པར་ཡོད་པ་ནི་བདེན་གྲུབ་ཏུ་ཡོད་པ་ལ་བྱེད་པ་ཡིན་པས་སྐབས་འདི་དང་འདྲ་བའི་དོན་དམ་དང་། དོན་དམ་དེར་གྲུབ་པ་གཉིས་ཀ་མེད་ལ། དོན་དམ་དཔྱོད་པའི་རིགས་ཤེས་ལ་དོན་དམ་དུ་བྱས་ནས་དེ་ལ་ཚུལ་གཉིས་ཏེ་དེའི་ངོར་ཡོད་པ་ལ་དོན་དམ་པར་གྲུབ་པ་ཞེས་བྱས་པ་དང་། དེའི་ངེས་ངོར་རྙེད་པ་ལ་དོན་དམ་པར་གྲུབ་པ་ཞེས་བྱས་པའི་ཕྱི་མའི་དོན་དམ་ཀྱང་རིགས་ཤེས་ཡིན་པས་དེ་ལ་ཡོད་པས་ཁྱབ་ཀྱང་དོན་དམ་པར་གྲུབ་པ་ལ་མེད་པས་ཁྱབ་ལ། སྔ་མའི་དོན་དམ་ནི་དོན་དམ་དཔྱོད་པའི་རིགས་ཤེས་དང་། དེའི་ངོར་ཡོད་པ་ནི་རིགས་ཤེས་ཀྱི་ཡུལ་སྟོང་ཉིད་ལ་བྱེད་པ་ཡིན་པས་དེ་གཉིས་ཀ་ཡོད་པ་ཡིན་པའི་ཁྱད་འབྱེད་དགོས་པའི་ཕྱིར། དེར་ཐལ། མདོ་ལས་བཤད་པའི་དོན་དམ་པར་གྲུབ་པ་ཞེས་པའི་དོན་དམ་བདེན་གྲུབ་དང་། གྲུབ་པ་བདེན་པར་གྲུབ་པ་ལ་བཤད་པས་ན་གཉིས་ཀ་མེད་པ་དང་། རིགས་ཤེས་ལ་དོན་དམ་དང་། དེའི་ཡུལ་དུ་ཡོད་པ་འམ་དེའི་ངོར་ཡོད་པ་གཉིས་ཀ་ཡོད་པའི་ཁྱད་པར་དེ་ལེགས་པར་འབྱེད་མ་ཤེས་ན་མདོ་ལས་ཆོས་ཐམས་ཅད་བདེན་གྲུབ་ཏུ་མེད་པ་ལ་དོན་དམ་པར་མེད་ཅེས་གསུངས་པ་ཡང་རིགས་ཤེས་ཀྱི་ཡུལ་དུ་མེད་པ་ལ་བྱས་ན་དེའི་ཡུལ་དུ་ཀུན་རྫོབ་ཐམས་ཅད་མེད་པས་དེ་བདེན་མེད་དང་། དོན་དམ་བདེན་པ་ནི་དེའི་ཡུལ་དུ་ཡོད་དགོས། དེའི་ཡུལ་དུ་ཡོད་ན་བདེན་པར་གྲུབ་དགོས་སྙམ་ནས་སྟོང་ཉིད་བདེན་གྲུབ་ཏུ་འཛིན་པའི་སྐྱོན་འོང་བའི་ཕྱིར་ཏེ། མདོ་དང་བསྟན་བཅོས་ལས་རིགས་ཤེས་ལ་དོན་དམ་དུ་བྱས་ནས་དོན་དམ་པར་མེད་ཅེས་གསུངས་པ་ཡང་རིགས་ཤེས་ཀྱི་ངེས་དོར་ལ་མ་རྙེད་པའི་མེད་པ་དང་དེའི་ངེས་ངོར་མ་གྲུབ་པ་ལ་བྱེད་པ་ཡིན་གྱི་དེས་སྤྱིར་ཡོད་པར་རྙེད་པ་དེ་ལ་བྱེད་པ་མ་ཡིན་། ཀྱང་ཁོ་རང་རྣམས་ཀྱིས་རིགས་ཤེས་ཀྱིས་རྙེད་ནས་ངེས་ངོར་རྙེད་དགོས་ལ་ངེས་ངོར་རྙེད་ན་བདེན་གྲུབ་ལས་འོས་མེད་སྙམ་པ་ཡིན་པའི་ཕྱིར། རྣམ་བཤད་ལས། བློ་ལ་སྣང་བའི་དབང་གིས་སམ་བློས་བཞག་པར་མིན་པར་བཟུགས་སོགས་དོན་རང་ཉིད་ཀྱི་སྡོད་ལུགས་སུ་ཡོད་པ་དེ་ནི། བདེན་པར་ཡོད་པ་དང་། དོན་དམ་པར་ཡོད་པ་དང་། ཡང་དག་པར་ཡོད་པ་དང་། དེར་འཛིན་པ་ནི་བདེན་པར་ཡོད་པར་དཔྱད་པའི་བློ་ངོར་སྣང་བའི་བདེན་གྲུབ་འཛིན་པ་མ་ཡིན་པར་བློ་ངོར་རང་ཤུགས་ཀྱིས་སྣང་བའི་བདེན་གྲུབ་འཛིན་པ་ཡིན་པས་བདེན་འཛིན་ལྷན་སྐྱེས་སོ། །འོ་ན་དོན་དམ་པར་མ་གྲུབ་ཅེས་པའི་དོན་དམ་བདེན་གྲུབ་དང་གྲུབ་པ་བདེན་གྲུབ་ཏུ་ཡོད་པ་ལ་བྱེད་རྒྱུ་ཡིན་ན་སྣང་བ་ལས། དོན་དམ་པར་སྐྱེ་བ་མེད་དེ་ཞེས་བྱ་བ་ནི་ཞེས་པ་ནས། ཞེས་གསུངས་པའི་ཤུགས་ཀྱིས། མདོ་ལས་ཆོས་རྣམས་དོན་དམ་པར་ཡོད་པ་དང་། དོན་དམ་པར་སྐྱེ་བ་ཞེས་པ་ནི། དེ་ཁོ་ན་ཉིད་ལ་འཇུག་པའི་རིགས་ཤེས་ལ་དོན་དམ་དང་དེའི་ངེས་ངོར་གྲུབ་པ་དོན་དམ་པར་གྲུབ་པའི་དོན་དུ་མཛད་ནས་རིགས་ཤེས་དེ་ཉིད་ཀྱིས་ངེས་ངོར་སྐྱེ་བར་གྲུབ་པ་དང་ཡོད་པར་གྲུབ་པ་ལ་བཤད་པ་ཇི་ལྟར་ཡིན་ཞེ་ན། སྣང་བ་ལས་དེ་ལྟར་བཤད་པ་བདེན་ཏེ། མདོ་ལས་གཟུགས་བདེན་པར་མེད་དོ་ཞེས་པ་ལྟ་བུ་དགག་བྱ་ལ་དོན་དམ་གྱི་ཁྱད་པར་སྦྱར་བའི་དོན་དམ་ལ་སྐབས་ཐོབ་ཀྱི་གཉིས་ཤེས་དགོས་ཏེ། སྐབས་འགར་སྟོང་ཉིད་ཐོས་བསམ་སྒོམ་གསུམ་གྱི་རིགས་ཤེས་ལ་དོན་དམ་དུ་བྱས་ནས་ངེས་པར་བཤད་པ་ལྟར་གཟུགས་སོགས་རང་གི་ངོར་མ་གྲུབ་པར་བཤད་པ་གཅིག་དང་། སྐབས་འགར་གཟུགས་དོན་དམ་པར་མེད་དོ་ཞེས་པ་ལྟ་བུ་ཡུལ་དེ་བློའི་དབང་གིས་བཞག་པ་མིན་པར་དོན་གྱི་སྡོད་ལུགས་སུ་ཡོད་པ་ལ། དོན་དམ་དུ་ཡོད་པར་བཞག་པ་གཉིས་ཀྱི་ནང་གི་འཇོག་ཚུལ་ངོ་བོའི་དོན་དམ་ཀྱང་ཡོད་པ་དང་། དོན་དམ་དེའི་ངེས་ངོར་གྲུབ་པ་དེ་མེད་ལ་དེའི་ངོར་གྲུབ་པ་སྟེ་ཡོད་པ་དེ་ཡང་ཡོད་ལ། འཇོག་ཚུལ་ཕྱི་མའི་དོན་དམ་བདེན་གྲུབ་དང་གྲུབ་པ་བདེན་གྲུབ་ཏུ་ཡོད་པ་ལ་བྱེད་པ་ཡིན་པས་དེའི་དོན་དམ་དང་དེར་ཡོད་པ་གཉིས་ཀ་ཡང་མི་སྲིད་དོ། །དེས་ན་འཇོག་ཚུལ་ཕྱི་མའི་དོན་དམ་དུ་ཡོད་པ་བདེན་གྲུབ་ཏུ་ཡོད་པ་དེ་ཡིན་ཞིང་སྔ་མའི་དོན་དམ་རིགས་ཤེས་ཀྱི་ངེས་ངོར་ཡོད་པར་གྲུབ་པ་ཡང་བདེན་གྲུབ་དེ་ཡིན་པས་ཕྱི་མའི་དོན་དམ་དུ་ཡོད་པ་ལ་སྔ་མའི་དོན་དམ་དུ་ཡོད་པས་ཁྱབ་ཀྱང་། ཕྱི་མའི་བདེན་པར་ཡོད་འཛིན་དང་སྔ་མའི་བདེན་པར་ཡོད་འཛིན་མི་གཅིག་སྟེ། བདེན་འཛིན་ཀུན་བཏགས་ཀྱིས་རང་ངོས་ནས་གྲུབ་པའི་བདེན་གྲུབ་ཙམ་མི་འཛིན་པར་དཔྱོད་པའི་བློ་ངོར་གྲུབ་པའི་བདེན་གྲུབ་ཁོ་ན་འཛིན་པ་ཡིན་པས་འཇོག་ཚུལ་ཕྱི་མ་རང་ངོས་ནས་གྲུབ་པ་ལ་བདེན་གྲུབ་ཏུ་བྱས་པའི་བདེན་གྲུབ་ཏུ་འཛིན་པའི་བློ་ནི་ལྷན་སྐྱེས་དང་། སྔ་མའི་བདེན་འཛིན་ནི་བདེན་པར་ཡོད་མེད་དཔྱོད་པའི་རིགས་ངོར་ཡོད་པར་གྲུབ་པའི་བདེན་གྲུབ་ཁོ་ན་འཛིན་པ་ཡིན་ཞིང་དེ་འདྲ་བདེན་འཛིན་ལྷན་སྐྱེས་ལ་མི་སྲིད་པས། སྔ་མའི་ཡོད་འཛིན་ནི་ལྷན་སྐྱེས་ཀྱི་བདེན་འཛིན་མིན་ལ་སྔ་མ་དའི་ལུགས་ཀྱི་དོན་དམ་དཔྱོད་པའི་རིགས་ཤེས་ཀྱི་ངེས་ངོར་ཆོས་རྣམས་གྲུབ་པར་འཛིན་པའི་བདེན་འཛིན་ལ་ནི་ཕྱི་མའི་རང་ངོས་ནས་ཡོད་པར་འཛིན་པའི་འཛིན་སྟངས་དགོས་སོ། །དེ་ལྟར་ལྷན་སྐྱེས་ཀྱིས་བཏགས་པའི་ཡུལ་རང་གི་སྡོད་ལུགས་སུ་གྲུབ་པ་ལ་དོན་དམ་པར་གྲུབ་པ་དང་། རིགས་ཤེས་ཀྱིས་ངེས་ངོར་གྲུབ་པ་ལ་དོན་དམ་པར་གྲུབ་པ་བཤད་པ་དང་། དེའི་སྔ་མ་དགག་བྱའི་གཙོ་བོ་དང་། ཕྱི་མ་དགག་བྱ་ཕལ་བ་ཡིན་ཚུལ་ལ་སོགས་པ་འདི་ཆ་མ་ཕྱེ་བར། རིགས་པའི་དགག་བྱའི་ཚད་འཛིན་འཇོག་ཚུལ་དང་པོ་ཀུན་བཏགས་པའི་རིགས་པས་དཔྱད་བཟོད་པ་དང་། དཔྱད་བཟོད་ཀྱི་དངོས་པོ་ལ་འཛིན་པ་མང་དུ་བྱུང་ཤིང་། དེ་ལ་བརྟེན་ནས་རིགས་པས་དཔྱད་བཟོད་དགག་བྱ་ཡིན་པས་དོན་དམ་བདེན་པ་རིགས་ཤེས་ཀྱིས་རྙེད་ན་རིགས་པས་དཔྱད་བཟོད་ཡིན་དགོས། དེ་ཡིན་ན་བདེན་གྲུབ་ཡིན་དགོས་ན་ཡང་བདེན་གྲུབ་ཡོད་པར་མི་འཐད་ལ། ཐ་སྙད་པའི་བློས་ནི་དོན་དམ་བདེན་པ་ཡོད་པར་མི་རྙེད། དེས་ན་དོན་དམ་བདེན་པ་གཞི་མ་གྲུབ་པར་འདོད་པ་དང་། ཁ་ཅིག་གིས་དོན་དམ་བདེན་པ་རིགས་ཤེས་ཀྱིས་དཔྱད་ངོར་རྙེད་པ་ཡིན་པས་རིགས་པས་དཔྱད་བཟོད་ཡིན་ལ། དེས་ན་བདེན་གྲུབ་ཡིན་ཞེས་བདེན་གྲུབ་ཏུ་འདོད་པའི་ནོར་བ་མང་དུ་བྱུང་སྣང་ངོ་། །དགག་བྱའི་འཚམས་དང་། དེ་བཀག་པ་ཐ་སྙད་འཇོག་པའི་ཚུལ་འདི་ནི་ལེགས་པར་ཤེས་ན་ཆོས་གང་ཡང་གཤིས་ལུགས་ལ་དང་། དོན་དམ་དུ་མེད་ཟེར་བ་ཡང་དེར་མེད་པས་མེད་མི་དགོས་པར་ཆོས་ཉིད་ཡོད་པར་འདོད་ཅིང་། ཡོད་ཀྱང་བདེན་གྲུབ་དང་གཤིས་ལུགས་ལ་མེད་ཀྱང་དེ་ཉིད་དེ་ཆོས་ཉིད་གཤིས་ལུགས་དང་དོན་དམ་ཡིན་པར་སྨྲ་བ་མི་འགལ་བའི་གནད་རྣམས་ཤེས་པར་འགྱུར་རོ། །ཞེས་དང་། སྟོང་ཐུན་ལས་ཀྱང་། དོན་དམ་པར་མེད་ཅེས་པའི་དོན་དམ་ལ་འཇོག་ཚུལ་གཉིས་ཡོད་པ་ཐལ་རང་གཉིས་ཀའི་སྐབས་སུ་ཤེས་པ་གནད་ཆེ་སྟེ། ཞེས་གསུངས་པའི་ཕྱིར། རྣམ་བཤད་ལས། དང་པོའི་དོན་དམ་དང་། དེའི་ངོར་གྲུབ་པ་གཉིས་ཀ་ཡོད་གསུངས་པ་ནི་སྔར་བཤད་པ་ལྟར། དོན་དམ་དཔྱོད་པའི་རིགས་ཤེས་དང་དེའི་[]༄༅། །དབུ་མ་ལ་འཇུག་པའི་ཊི་ཀ་ཟབ་རྒྱས་ལམ་མཆོག་རབ་གསལ་སྣང་བའི་རྒྱན་ཞེས་བྱ་བ། ངོར་ཡོད་པའི་ཡུལ་དོན་དམ་གཉིས་ཀ་ཡོད་ཅེས་གསུངས་པ་ཡིན་གྱི་རིགས་ཤེས་ཀྱི་ངོར་གྲུབ་པ་ཡོད་ཅེས་གསུངས་པ་མ་ཡིན་ཏེ། སྣང་བ་ལས་གཟུགས་སོགས་རིགས་ཤེས་ཀྱི་ངོར་མ་གྲུབ་པར་དངོས་སུ་བཤད་ནས་ཤུགས་ལ་རིགས་ཤེས་ཀྱི་ངོར་གྲུབ་པ་བདེན་གྲུབ་ཏུ་བཤད་པ་དེའི་ཕྱིར་རོ། །འདི་སྐོར་དུ་རིགས་ཤེས་ཀྱི་ངོ་བོའི་བདེན་གྲུབ་དེ་དགག་བྱའི་གཙོ་བོ་མིན་གསུངས་པའི་རྒྱུ་མཚན་ཡོད་དེ། ཆོས་རྣམས་བདེན་གྲུབ་ཏུ་འདོད་མཁན་རྣམས་གྱིས་བུམ་སོགས་བདེན་གྲུབ་ཡོད་མེད་དཔྱོད་པའི་བློ་ངོར་བུམ་སོགས་བདེན་གྲུབ་ཡིན་པར་རྙེད་ནས། བདེན་གྲུབ་ཡོད་མེད་དཔྱོད་པའི་རིགས་ཤེས་ཀྱི་ངེས་ངོར་བུམ་སོགས་གྲུབ་པའམ་རྙེད་པ་ཡིན་པར་འདོད་རྒྱུའི་བདེན་གྲུབ་དེ་ཁོ་ན་རིགས་ཤེས་ཀྱི་ངོའི་བདེན་གྲུབ་ཡིན་ལ། དེ་འདྲའི་བདེན་གྲུབ་ཁྱད་པར་བ་དེ་ནི་བདེན་འཛིན་ཀུན་བཏགས་ལས་ལྷན་སྐྱེས་ཀྱིས་མི་འཛིན་པས་དེ་ནི་བདེན་འཛིན་ཀུན་བཏགས་ཀྱི་ཞེན་ཡུལ་ཡིན་གྱི་ལྷན་སྐྱེས་ཀྱི་ཞེན་ཡུལ་མ་ཡིན་པས། སྤྱིར་དགག་བྱའི་གཙོ་བོ་ནི་ལྷན་སྐྱེས་ཀྱི་ཞེན་ཡུལ་དེ་ཉིད་ཡིན་པའི་རྒྱུ་མཚན་གྱིས་དེ་ལྟར་གསུངས་པའི་ཕྱིར་རོ། །ཡང་གཞན་ཕྱོགས་པ་ཁ་ཅིག་ན་རེ། ཊིཀ་ཆེན་ལས། དབུ་མ་སྣང་བ་མ་གཏོགས་རང་རྒྱུད་པའི་གཞུང་ཁུངས་ཐུབ་གཞན་ལས་དགག་བྱ་ངོས་འཛིན་གསལ་བོར་མི་འབྱུང་ལ། ཞེས་བཤད་པ་མི་འཐད་པར་ཐལ། བདེན་གཉིས་ལས། བློ་ལ་སྣང་བ་འདི་ཁོ་ན། །ཀུན་རྫོབ་གཞན་ནི་ཅིག་ཤོས་སོ། །ཞེས་པ་འདིས་རང་རྒྱུད་པའི་དགག་བྱའི་ངོས་འཛིན་གསལ་བར་བཤད་པའི་ཕྱིར་ཏེ། གཞུང་འདིས་ཀུན་རྫོབ་ཏུ་གྲུབ་ཚད་དང་། དོན་དམ་དུ་གྲུབ་ཚད་གཉིས་ཀ་བསྟན་པའི་ཕྱིར་ཞེས་ཟེར། རྗེ་ཤེས་རབ་དབང་པོས་ཀྱང་དེ་ཉིད་ལ་འཐད་པའི་ཕྱོགས་སུ་མཛད་དོ། །འོ་ན་ལུང་དེའི་ཀུན་རྫོབ་ཅེས་པ་ཡན་ཆད་ཀྱི་ཀུན་རྫོབ་ཏུ་གྲུབ་པའི་ཚད་ནི་བ་ལང་རྫི་ཡན་ཆད་ཀྱི་བློ་ལ་སྣང་བ་འདི་ཁོ་ན་ཡིན་ལ་ཞེས་བཤད། གཞན་ནི་ཅིག་ཤོས་སོ། །ཞེས་གསུངས་པས་དོན་དམ་དུ་གྲུབ་ཚད་ནི་བ་ལང་རྫི་སོགས་ལ་མི་སྣང་བ་ཡིན་པར་བསྟན་པར་ཐལ། དེའི་ཚིག་ཟུར་གྱི་བློ་ནི་བ་ལང་རྫི་ཡན་ཆད་ཀྱི་བློ་ལ་བྱེད་པ་ཡིན་ལ། སྣང་ཞེས་པའི་ཅིག་ཤོས་ནི་བ་ལང་རྫི་ཡན་ཆད་ཀྱི་བློ་ལ་མི་སྣང་བ་ལ་བྱེད་པ་ཡིན་པ་གང་ཞིགཁྱོད་ཀྱིས་ལུང་དེ་བདེན་པ་གཉིས་ཀྱི་གྲུབ་ཚད་སྟོན་པའི་གཞུང་དུ་སྦྱར་ལ། དེ་དེར་སྦྱར་ན་ལུང་དེའི་དོན་དེ་ལྟར་མ་བཤད་པར་བཤད་ཚུལ་མེད་པའི་ཕྱིར། རྟགས་སླ། འདོད་ན་བ་ལང་རྫི་སོགས་གྲོལ་ཟིན་པར་ཐལ། དེ་དག་ལ་ཆོས་གང་ཡང་བདེན་གྲུབ་ཏུ་མི་སྣང་བའི་ཕྱིར། འཁོར་གསུམ། དེར་ཐལ། དེ་དག་ལ་སྣང་བ་དེ་ཀུན་རྫོབ་ཏུ་གྲུབ་ཚད་ཡིན་པའི་ཕྱིར། ཁྱབ་སྟེ། ཆོས་གང་ཡང་བདེན་གྲུབ་ཏུ་སྣང་བ་བདེན་གྲུབ་ཀྱི་ཀུན་རྫོབ་གཞི་མ་གྲུབ་པས་བདེན་གྲུབ་ཏུ་སྣང་བ་འདི་ཀུན་རྫོབ་ཏུ་ཚད་གྲུབ་མ་ཡིན་པ་དང་། བདེན་པར་གྲུབ་པ་ཅུང་ཟད་ཀྱང་མེད་བཞིན་ཏུ་ཐ་སྙད་ཚད་མས་ཡོད་ཙམ་དུ་གྲུབ་པ་དེ་ཀུན་རྫོབ་ཏུ་གྲུབ་ཚད་ཡིན་པའི་ཕྱིར། །གཞན་ཡང་བ་ལང་རྫི་སོགས་ཀྱི་དབུ་མའི་ལྟ་བ་རྙེད་ཟིན་པར་ཐལ། དེ་དག་ལ་ཆོས་ཐམས་ཅད་ཐ་སྙད་དུ་གྲུབ་པར་སྣང་བའི་ཕྱིར། དེར་ཐལ། དེ་དག་ལ་སྣང་བ་ཀུན་རྫོབ་ཏུ་གྲུབ་པའི་ཚད་ཡིན་པའི་ཕྱིར། རྟགས་དང་པོ་ཁྱབ་སྟེ། ཀུན་རྫོབ་ཏུ་གྲུབ་པའི་ཚད་སྣང་བ་ནི་བདེན་གྲུབ་དང་མ་འདྲེས་པའི་ཡོད་ཙམ་ཁོ་ན་སྣང་བ་དེ་ཡིན་ལ། དེ་འདྲ་དེ་ཐ་སྙད་དུ་གྲུབ་པར་སྣང་བའི་དོན་ཡིན་པའི་ཕྱིར། གཞན་ཡང་གཞུང་དེ་ཀུན་རྫོབ་བདེན་པ་དང་། དོན་དམ་བདེན་པ་ངོས་འཛིན་གྱི་གཞུང་མ་ཡིན་པར་ཐལ། དེ་བདེན་པ་གཉིས་གྲུབ་ཚད་ཀྱི་གཞུང་ཡིན་པའི་ཕྱིར། རྟགས་ཁས། མ་ཁྱབ་ན། དོན་དམ་བདེན་པ་ཡིན་པར་གྲུབ་ན་བདེན་གྲུབ་ཡིན་དགོས་པར་ཐལ། དེ་བདེན་གཉིས་གྲུབ་ཚད་ཀྱི་གཞུང་ཡིན་ཀྱང་བདེན་གཉིས་ངོས་འཛིན་གྱི་གཞུང་མ་ཡིན་པས་མ་ཁྱབ་པར་གཉིས་ཀ་ཡིན་ན་གཞུང་དེས་བ་ལང་རྫི་སོགས་ལ་མི་སྣང་བ་དེ་དོན་དམ་བདེན་པ་ཡིན་ཞེས་དོན་དམ་ངོས་འཛིན་པ་དང་། དེ་དག་ལ་དོན་དམ་བདེན་པ་མི་སྣང་བ་དེ་དོན་དམ་དུ་གྲུབ་པའི་ཚད་ཡིན་ཞེས་ཀྱང་འཆད་དགོས་པ་གང་ཞིགདོན་དམ་བདེན་པ་དེ་དོན་དམ་དུ་གྲུབ་ན་དོན་དམ་དུ་གྲུབ་པ་དང་བདེན་པར་གྲུབ་པ་དོན་གཅིག་ཡིན་པའི་ཕྱིར། རྩ་བར་འདོད་མི་ནུས་ཏེ། གཞུང་དེ་ནི་བ་ལང་རྫི་ཡན་ཆད་ཀྱི་བློ་ལ་སྣང་བའི་ཆོས་རྣམས་ཀུན་རྫོབ་དང་། དེ་ལས་གཞན་སྟོང་ཉིད་རྟོགས་པ་མ་གཏོགས་པའི་བ་ལང་རྫི་སོགས་ཀྱི་བློ་ལ་མི་སྣང་བའི་ཆོས་དེ་དོན་དམ་བདེན་པ་ཡིན་ཞེས་བདེན་གཉིས་ངོས་འཛིན་གྱི་གཞུང་ཡིན་པའི་ཕྱིར། དེར་ཐལ། བདེན་གཉིས་ལས། བདེན་གཉིས་རྣམ་དབྱེ་ཤེས་པ་དག། ཅེས་སོགས་ཀྱིས་བདེན་གཉིས་ཤེས་པའི་དགོས་པ་བསྟན། ཀུན་རྫོབ་དང་ནི་ཞེས་སོགས་རྐང་བ་གཉིས་ཀྱིས། སངས་རྒྱས་ཀྱིས་བདེན་པ་གཉིས་ཀྱི་དབྱེ་བ་གསུངས་པར་བསྟན། གོང་གི་བློ་ལ་སྣང་བ་འདི་ཁོ་ན། །ཞེས་རྐང་བ་གཉིས་པོས་བདེན་གཉིས་ངོས་འཛིན་བསྟན་པའི་ཕྱིར། དང་པོ་སླ། གཉིས་པ་གྲུབ་སྟེ། དེའི་ཐད་ཀྱི་རང་འགྲེལ་ལས། བདེན་པ་གཉིས་པོ་མདོ་དེ་དང་དེར་བསྟན་ཞེས་བྱ་བ་ནི་ཚིག་གི་ལྷག་མ་འོ་སྟེ་བདེན་པ་གཉིས་ནི་མདོ་མང་པོ་ལས་། བཤད་པས་བདེན་གཉིས་སྟོན་པའི་མདོ་དུ་མ་ཡོད་པར་སྟོན་པའི་ཚིག་ལྷག་པ་ཅན་ནོ། །ཞེས་དང་། དེའི་འགྲེལ་བཤད་ལས། དེ་དང་དེར་ཞེས་བྱ་བ་ནི་བདེན་གཉིས་གསུངས་པའི་མདོ་དུ་མའི་མིང་མ་སྨོས་པར་དུ་མ་མཉམ་དུ་སྟོན་པའི་སྤྱིར་བཏང་བའི་ཚིག་གིས་ཏེ་ཚིག་དེས་བདེན་གཉིས་སྟོན་པའི་མདོ་དུ་མ་ཡོད་པར་གསུངས་པ་སྟེ་མདོ་སྡེ་མང་བ་ཉིད་དུ་ཡོད་པར་སྟོན་ནོ། །ཞེས་མདོ་དུ་མར་གསུངས་ཚུལ་བསྟན་པའི་ཕྱིར། གསུམ་པ་གྲུབ་སྟེ། བློ་ལ་སྣང་བ་ཞེས་སོགས་ཀྱི་ཐད་ཀྱི་བདེན་གཉིས་འགྲེལ་བཤད་ལས། རང་འགྲེལ་ལས། གོང་དུ་བདེན་པ་གཉིས་ཀྱི་རྣམ་པར་དབྱེ་བ་བཤད་པ་དེའི་དོན་ཀྱང་བསྟན་པར་བྱའོ། །ཞེས་དེ་སྟོན་པ་ནི་བློ་ལ་ཇི་ལྟར་སྣང་བ་འདི་ཁོ་ན་ཞེས་པས་བསྟན་པ་དེ་ནི་བློ་ལ་སྣང་བ་འདི་དག་རིགས་པ་ཇི་ལྟ་བ་བཞིན་དུ་སྟེ་ཆོས་ཀྱི་གནས་ལུགས་མཐར་ཐུག་པ་ཇི་ལྟ་བ་ཆོས་ཉིད་བཞིན་དུ་གྲུབ་པ་མ་ཡིན་ནོ། །ཞེས་བསྟན་པའི་ཕྱིར་རོ། །དེའི་མཐར་ཀུན་རྫོབ་ཅེས་སྨོས་པ་ནི་དེ་ནི་ཀུན་རྫོབ་ཀྱི་བདེན་པ་ཡིན་ཞེས་པ་སྟེ་བློ་ལ་སྣང་བ་ཞེས་པ་འདིས་ནི་ཚིག་ཐོག་མ་དོན་དམ་བདེན་པ་ཁོ་ནས་བྱུང་བ་སྟེ་བློ་ལ་སྣང་བ་ལས་ལྡོག་ནས་མི་སྣང་བ་དེ་ཡིན་ཞེས་སྟོན་པའི་ཕྱིར་རོ། །གཞན་ནི་ཞེས་བྱ་བ་ནི་སྟོང་ཉིད་མ་རྟོགས་པའི་བློ་སྤྱི་ལ་ཇི་ལྟར་སྣང་བ་ལས་གཞན་པ་དེ་ལ་མི་སྣང་བའི་ཆོས་ཞེས་པའོ། །དེ་ནི་སྟོང་ཉིད་མ་རྟོགས་པ་ལ་མི་སྣང་བའི་ཆོས་ཡིན་པ་དེའི་ཕྱིར་འདི་ནི་རིགས་པ་སྟེ་གནས་ལུགས་ཇི་ལྟ་བ་བཞིན་དུ་ཡོད་པ་ཉིད་དེ། དེ་ནི་དོན་དམ་པའི་བདེན་པའོ་ཞེས་སྟོན་ཏོ། །ཞེས་དང་། བདེན་གཉིས་རང་འགྲེལ་ལས་ཇི་ལྟར་སྣང་བ་འདི་ཁོ་ན། ཀུན་རྫོབ་གཞན་ནི་ཅིག་ཤོས་སོ། །ཞེས་པའི་གཞན་ཅིག་ཤོས་ཞེས་པ་ནི། དེ་ནི་དོན་དམ་པའི་བདེན་པ་ཡིན་ཞེས་བྱ་བའི་ཐ་ཚིག་གོ། ཇི་ལྟར་བ་ལང་རྫི་བོ་ལ་སོགས་པ་ཡན་ཆད་ཀྱིས་མཐོང་བའི་ཆོས་སུ་གྲུབ་པ་དེ་ལྟར་གྱི་ཀུན་རྫོབ་ཏུ་བདེན་པ་རྣམ་པར་གནས་ཀྱི། ཞེས་གསུངས་པའི་ཕྱིར་རོ། །ཁ་ཅིག་ན་རེ། གཟུགས་སོགས་ཀྱི་སྟེང་གི་དོན་དམ་པར་མེད་ཅེས་པ་ཐམས་ཅད་གྱི་དགག་བྱ་བདེན་གྲུབ་དབང་ཤེས་ལ་སྣང་ཟེར་ན། འོ་ན་གཟུགས་སོགས་རིགས་ཤེས་ཀྱི་ངོར་དོན་དམ་པར་གྲུབ་པ་དང་དེའི་ངོར་དོན་དམ་པར་སྐྱེ་བའང་དབང་ཤེས་ལ་སྣང་བར་ཐལ། གཟུགས་སོགས་ཀྱི་སྟེང་གི་རང་གི་ངོ་བོས་གྲུབ་པའི་སྐྱེ་བ་ལ་དོན་དམ་པར་གྲུབ་པ་ཞེས་བཞག་པ་དང་། བདེན་གྲུབ་ཡོད་མེད་དཔྱོད་པའི་རིགས་པའི་ངེས་ངོར་གྲུབ་པའི་སྐྱེ་བ་ལ་དོན་དམ་པར་གྲུབ་པ་དང་དོན་དམ་པར་སྐྱེ་བ་ཞེས་བཞག་པའི་དོན་དམ་པ་གཉིས་ཀའི་སྐྱེ་བ་དབང་ཤེས་ལ་སྣང་བའི་ཕྱིར། དེར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། རྩ་བར་འདོད་མི་ནུས་ཏེ། གཟུགས་སོགས་ཡུལ་ལྔ་དང་། གཟུགས་སོགས་ལྔ་བདེན་གྲུབ་ལྔ་དབང་ཤེས་སོ་སོ་ལ་སྣང་བ་གང་ཞིག་གཟུགས་སོགས་ཡང་དག་པའི་སྐྱེ་བ་ལྔ་དང་། རིགས་ངོའི་བདེན་གྲུབ་ཀྱི་སྐྱེ་བ་ལྔ་དབང་ཤེས་ལ་མི་སྣང་བའི་ཁྱད་པར་འཐད་པའི་ཕྱིར། དང་པོ་གྲུབ་སྟེ། གཟུགས་སོགས་ལྔ་དབང་ཤེས། སོ་སོ་ལ་མི་སྣང་ན་མེད་དགོས་པ་གང་ཞིགགཟུགས་སོགས་སྡོད་ལུགས་སུ་གྲུབ་པ་ལ་བདེན་གྲུབ་ཏུ་བྱས་པ་དེ་དབང་ཤེས་སོ་སོ་ལ་སྣང་བའི་ཕྱིར་ཏེ། དབང་ཤེས་ཀྱིས་བློས་ཕར་མ་བཞག་པར་གཟུགས་སོགས་རང་གི་ངོས་ནས་གྲུབ་པར་འཛིན་མི་ཤེས་ཀྱང་དབང་ཤེས་ལ་གཟུགས་སོགས་བློས་མ་བཞག་པར་དོན་གྱི་སྡོད་ལུགས་སུའམ་རང་ཚུགས་ཐུབ་པར་སྣང་བའི་ཕྱིར་ཏེ། དེ་འདྲའི་ཚུལ་དུ་སྣང་བའི་ཕྱིར། གཉིས་པ་གྲུབ་སྟེ། ཡང་དག་པའི་སྐྱེ་བ་ནི་ཡང་དག་པ་འཕགས་པའི་མཉམ་བཞག་གི་ངོར་བདེན་པར་གྲུབ་པའི་རྒྱུ་ལས་བདེན་པར་གྲུབ་པའི་འབྲས་བུ་སྐྱེ་བ་དེ་ཡིན་པས་དབང་ཤེས་ལ་སྐྱེ་བ་བདེན་གྲུབ་ཙམ་སྣང་ཡང་དེ་འདྲའི་བདེན་གྲུབ་དེ་མི་སྣང་བ་དང་། རིགས་ངོའི་བདེན་གྲུབ་ནི་བདེན་གྲུབ་ཡོད་མེད་དཔྱོད་པའི་བློ་ངོར་དགག་བྱ་བདེན་གྲུབ་ཀྱི་གནས་ཚུལ་ལེགས་པར་འཆར་བར་བྱས་པ་དེ་ཡིན་པས་ཚུལ་དེ་ལྟར་དབང་ཤེས་ཀྱིས་འཛིན་མི་ཤེས་པའི་ཕྱིར། རྣམ་བཤད་ལས། བདེན་འཛིན་དེས་བདེན་པར་ཡོད་པ་ལྟར་ཉེ་བར་བསྟན་པ་དེ་མཐོང་བའི་བློ་ནི་རྟོག་པ་ཡིན་གྱི་དབང་ཤེས་མིན་ཏེ། བདེན་གཉིས་ཀྱི་འགྲེལ་བར་དགག་བྱ་བདེན་པ་དབང་ཤེས་ལ་མི་སྣང་བར་བཤད་པ་དེ་ནི་སྐབས་འདིར་ཡང་འདྲ་བའི་ཕྱིར་རོ། །ཞེས་གསུངས་པའི་ཕྱིར། རྣམ་བཤད་ལས། བདེན་གཉིས་འགྲེལ་བར་དགག་བྱ་བདེན་པ་དབང་ཤེས་ལ་མི་སྣང་བར་བཤད་པ་འདིར་ཡང་འདྲ་ཞེས་གསུངས་པ་ནི་སྤྱིར་བདེན་གྲུབ་དབང་ཤེས་ལ་མི་སྣང་བར་བཤད་པ་མ་ཡིན་གྱི་རིགས་ངོའི་བདེན་གྲུབ་དབང་ཤེས་ལ་མི་སྣང་བར་བཤད་པ་ཡིན་ཏེ། རྣམ་བཤད་ལས། སྤྱིར་བདེན་གྲུབ་དབང་ཤེས་ལ་མི་སྣང་ཞེས་མ་བཤད་པར་དགག་བྱ་བདེན་གྲུབ་དབང་ཤེས་མི་སྣང་ཞེས་བཤད་པའི་ཕྱིར། ཁྱབ་སྟེ། རང་རྒྱུད་པའི་གཞུང་དུ་དགག་བྱ་བདེན་གྲུབ་འགོག་སྐབས་རིགས་ངོའི་བདེན་གྲུབ་སོགས་བཀག་པར་མཛད་པའི་ཕྱིར། ལེགས་བཤད་སྙིང་པོ་ལས། རྟོག་གེ་འབར་བའི་དོན་དམ་པར་གྲུབ་པ་རྣམ་པ་གཉིས་ཏེ། ཞེས་པ་ནས། དེ་ལྟར་ན་དབུ་མ་དང་གཞན་དངོས་སྨྲ་བ་དག་གིས་དོན་དམ་པར་ཡོད་མེད་དཔྱོད་པའི་གཞི་བུམ་པ་ལྟ་བུ་དེ་དོན་དམ་པར་མེད་། ཅེས་པའི་དོན་ནི་གཞི་དེ་དོན་དམ་པར་དཔྱོད་པའི་རིགས་ངོར་མེད་པ་སྟེ། རིགས་ཤེས་དེས་ཡོད་པར་མ་གྲུབ་ཅེས་པའོ། །སློབ་དཔོན་ལེགས་ལྡན་འདིའི་གཞུང་གི་སྐོར་ནས་དགག་བྱ་བདེན་གྲུབ་ཀྱི་ཚད་དེ་བློ་ལ་སྣང་བའི་དབང་གིས་མ་བཞག་པར་དོན་གྱི་སྡོད་ལུགས་སྟེ་གནས་ཚུལ་ཇི་ལྟར་སྣང་བ་ལྟར་གྱི་རང་ཚུགས་ཐུབ་པ་ཞིགདོན་དམ་དཔྱོད་པའི་རིགས་ངོར་ཤར་བ་དེ་ལས་གསལ་བ་མ་བཤད་ལ། སློབ་དཔོན་ཡེ་ཤེས་སྙིང་པོའི་བདེན་གཉིས་ཀྱི་སྐོར་དང་། དབུ་མ་རྒྱན་རང་འགྲེལ་དང་བཅས་པར་ལས་ཀྱང་དགག་བྱ་ངོས་བཟུང་བ་མི་སྣང་ངོ་། །ཞེས་གསུངས་པའི་ཕྱིར། འདི་འདྲའི་རིགས་ངོའི་དགག་བྱ་དབང་ཤེས་ལ་མི་སྣང་སྟེ། དེ་སྣང་བའི་བློ་དེ་ཉིད་ཀྱིས་གྲུབ་པའི་དོན་དམ་དེ་གནས་ལུགས་ལ་བྱེད་པ་གང་ཞིགདབང་ཤེས་ཀྱིས་རིགས་ངོའི་བདེན་གྲུབ་བཀག་པའི་དོན་དམ་མི་རྟོགས་པའི་ཕྱིར། ཡང་ཁ་ཅིག་ན་རེ། རང་རྒྱུད་པས་ཀྱང་ཆོས་ཐམས་ཅད་རྟོག་པས་བཏགས་ཙམ་དུ་འདོད་ཟེར་ན། དེ་མི་འཐད་པར་ཐལ། འདི་བས་ཆོས་ཐམས་ཅད་རྟོག་པས་བཏགས་ཙམ་མ་ཡིན་པ་རང་ངོའི་ནས་གྲུབ་པར་འདོད་པ་གང་ཞིགཆོས་ཐམས་ཅད་བློ་ལ་སྣང་བའི་དབང་གིས་བཞག་ཙམ་ཡིན་ཀྱང་སྒྲ་རྟོག་གིས་བཏགས་ཙམ་མིན་པ་མི་འགལ་བར་ཡང་འདོད། ཆོས་ཐམས་ཅད་མིང་གིས་བཏགས་ཙམ་མ་ཡིན་པར་བསལ་བས་རྙེད་པར་ཡང་འདོད། རྒྱུ་འབྲས་སོགས་ཆོས་ཐམས་ཅད་མིང་གི་ཐ་སྙད་ཀྱི་དབང་གིས་བཞག་པའི་ཡོད་པ་ཡིན་པར་ཡང་ཁས་མི་ལེན་པའི་ཕྱིར། དང་པོ་གྲུབ་སྟེ། བྱང་ཆུབ་བླ་མའི་དྲིས་ལན་ལས། རང་རྒྱུད་པ་རྣམས་ཀྱིས་ནི་ཐ་སྙད་དུ་ཡང་རང་གི་མཚན་ཉིད་ཀྱིས་གྲུབ་པའི་དོན་ཡོད་པར་བཞེད་པས། འདི་བས་ལུགས་ཀྱི་བུམ་པ་སོགས་མ་ཟད་བུམ་པ་དང་ཚོགས་པ་ལྟ་བུ་སྣང་སྟོང་སྒྱུ་མ་ལྟ་བུ་ལ་ཡང་རྟོག་པས་བཏགས་ཙམ་མ་ཡིན་པའི་དོན་ཚང་ངོ་། །ཞེས་གསུངས་པའི་ཕྱིར། གཉིས་པ་གྲུབ་སྟེ། རྣམ་བཤད་ལས། དེ་ལྟར་ན་གཟུགས་སོགས་བློ་ལ་སྣང་བའི་དབང་གིས་བཞག་པ་མིན་པའི་སྡོད་ལུགས་སམ་རང་ཚུགས་ཐུབ་པ་མེད་ཀྱང་། བློ་ལ་སྣང་བ་དེའི་དབང་གིས་བཞག་པའི་གཟུགས་སོགས་ཀྱི་སྡོད་ལུགས་མིང་དུ་བཏགས་པ་ཙམ་མིན་པའི་རང་ངོས་ནས་གྲུབ་པ་ཞིག་ཡོད་པ་ལུགས་འདི་ལ་མི་འགལ་བས། ཞེས་གསུངས་པའི་ཕྱིར། གསུམ་པ་གྲུབ་སྟེ། རིགས་པའི་རྒྱ་མཚོ་ལས། རང་རྒྱུད་པ་རྣམས་ནི་སྔར་ལྟར་བུམ་པ་སོགས་ཆོས་རྣམས་གདགས་གཞིའི་ངོས་ནས་གྲུབ་པ་ཡོད་པར་དཔྱོད་པ་དེ་ཙམ་ནི་བུམ་སོགས་དེ་ཁོ་ན་ཉིད་དུ་གྲུབ་པ་དཔྱོད་པ་མ་ཡིན་པར་འདོད་པས། བུམ་སོགས་རང་གི་ངོ་བོས་གྲུབ་པ་ཡོད་མེད་དཔྱོད་པ་དེ་འདྲས་བཙལ་བའི་དོན་ཡོད་པར་ཡང་འདོད་ལ། ཞེས་གསུངས་པའི་ཕྱིར། བཞི་པ་གྲུབ་སྟེ། དེ་ཉིད་ལས། རང་རྒྱུད་པ་འདིས་རྒྱུ་འབྲས་ལ་སོགས་པ་མིང་གི་ཐ་སྙད་ཀྱི་དབང་གིས་བཞག་པའི་ཡོད་པ་ཡིན་པར་མི་འདོད་པས། ཞེས་གསུངས་པའི་ཕྱིར། བྱས་པ་ལ་ཁོ་ན་རེ། རང་རྒྱུད་པས་མིང་གིས་བཏགས་ཙམ་ཞེས་པས་ཙམ་སྒྲས་ཆོས་རྣམས་རང་མཚན་གྱིས་གྲུབ་པ་རང་ངོས་ནས་གྲུབ་པ་གཅོད་པར་མི་འདོད་པར་ཐལ། སེམས་ཙམ་པས་ཀྱང་མིང་གིས་བཏགས་ཙམ་གྱི་ཙམ་སྒྲས་རང་ངོས་ནས་གྲུབ་པ་མི་གཅོད་པར་འདོད་པའི་ཕྱིར་ན་མ་ཁྱབ། རྟགས་གྲུབ་སྟེ། སེམས་ཙམ་པས་ཀུན་བཏགས་མིང་གིས་བཏགས་ཙམ་ཞེས་པ་ནི་དཔེར་ན་ལྟོ་ལྡིར་བའི་དངོས་པོ་ལ་བུམ་པ་ཞེས་པའི་མིང་འཇུག་གཞིར་སྣང་བའམ་བུམ་པར་སྣང་བ་དང་གཟུགས་སུ་དང་དངོས་པོར་སྣང་བ་སོགས་ནི་དེ་ལ་བུམ་པ་ཞེས་སོགས་སུ་མིང་གིས་བཏགས་པའི་སྟོབས་ཀྱིས་སྣང་བ་ཡིན་གྱི་བློས་ཕར་བུམ་པ་སོགས་སུ་བཏགས་པར་ལྟོ་ལྡིར་བ་རང་ཉིད་བུམ་པ་ཞེས་པའི་མིང་གི་འཇུག་གཞིར་རམ་བུམ་པ་ཞེས་སུ་ཚུར་མ་གྲུབ་པ་ལྟ་བུ་ལ་བྱེད་པ་ཡིན་པས་ཙམ་སྒྲ་ལྟོ་ལྡིར་བ་དེ་རང་གི་ངོ་བོའི་སྒོ་ནས་བུམ་པ་ཞེས་པ་སོགས་སུ་ཚུར་གྲུབ་པ་དེ་གཅོད་ཀྱི། བུམ་པ་ལྟོ་ལྡིར་བའི་ངོས་ནས་གྲུབ་པ་མི་གཅོད་པའི་ཕྱིར་དང་། དེས་ན་སེམས་ཙམ་པས་རང་མཚན་གྱིས་མ་གྲུབ་ཀྱང་ཡོད་རུང་བར་འདོད་པའི་ཕྱིར། རྩ་བར་འདོད་མི་ནུས་ཏེ། རང་རྒྱུད་པས་མིང་གིས་བཏགས་ཙམ་གྱིས་ཙམ་སྒྲས་གཟུགས་སོགས་རང་ངོས་ནས་གྲུབ་པ་གཅོད་པར་འདོད་པའི་ཕྱིར། དེར་ཐལ། སེམས་ཙམ་པས་མེ་གྲུབ་ཙམ་ནས་ཚ་བར་སྐྱེས་པ་བཞིན་གཟུགས་གྲུབ་ཙམ་ནས་གཟུགས་ཞེས་པའི་གཟུགས་ཞེས་པའི་མིང་གིས་གཞིར་རང་ངོས་ནས་གྲུབ་པའི་རང་མཚན་མེད་པས་ན་གཟུགས་དེ་གཟུགས་ཞེས་པ་ཡིན་པའི་ཆའི་ཀུན་བཏགས་ལ་མཚན་ཉིད་ངོ་བོ་ཉིད་མེད་པ་ཞེས་རྗོད་ལ། དེ་འདྲའི་ཀུན་བཏགས་དེ་བཏགས་པའི་རྗེས་སུ་རང་གི་ངོ་བོས་གྲུབ་པ་ཞིག་ནི་ཡོད་ཅིང་གུན་བཏགས་ཐམས་ཅད་དེ་དང་འདྲ་བར་འདོད་པ་དེ་ལ། ལེགས་ལྡན་གྱིས་ཡུལ་རང་གི་ངོ་བོས་གྲུབ་པ་དེ་འདྲ་དེ་རང་མཚན་གྱིས་གྲུབ་པ་ཡིན་གྱི་རང་མཚན་གྱིས་མེད་པ་མ་ཡིན་པས་དེ་འདྲ་དེ་དགོངས་འགྲེལ་གྱི་མཚན་ཉིད་ངོ་བོ་ཉིད་མེད་པའི་དོན་ཡིན་པ་བཀག་ནས། གཟུགས་སོགས་བདེན་གྲུབ་ཏུ་ཀུན་བཏགས་པ་དེ་མཚན་ཉིད་ཀྱི་ངོ་བོ་ཉིད་མེད་རྒྱུ་དང་། དེས་སྟོང་པ་ཡོངས་གྲུབ་དང་། གཟུགས་སོགས་བདེན་གྲུབ་ཏུ་མིང་བརྡས་བཞག་ཙམ་དེ་ཀུན་བཏགས་མིང་བརྡས་བཞག་ཙམ་གྱི་དོན་དང་། དེས་ན་ཙམ་སྒྲས་བདེན་པར་ཀུན་བཏགས་པ་དེ་རང་ངོས་ནས་དང་རང་མཚན་གྱིས་གྲུབ་པ་གཅོད་པ་དང་། རང་མཚན་གྱིས་གྲུབ་པ་མེད་ན་མེད་པར་འདོད་པའི་ཕྱིར། དེས་ན་སེམས་ཙམ་པ་དང་རང་རྒྱུད་པའི་རང་མཚན་གྱིས་གྲུབ་པའི་དོན་མི་འདྲ། ཐལ་འགྱུར་བ་དང་རང་རྒྱུད་པའི་རང་མཚན་གྱིས་གྲུབ་པའི་དོན་འདྲའོ། །ལེགས་ལྡན་གྱི་འདོད་ཚུལ་སྐབས་ཀྱི་ལེགས་བཤད་སྙིང་པོ་ལས། དེའི་ཚེ་དགོངས་འགྲེལ་ལས་ཀུན་བཏགས་ལ་མཚན་ཉིད་ངོ་བོ་ཉིད་མེད་པ་སྟེ་མཚན་ཉིད་ངོ་བོ་ཉིད་མེད་པ་ཡིན་ནོ། །ཞེས་གསུངས་པའི་ཀུན་བཏགས་ནི་སེམས་ཙམ་པ་ལྟར་མ་ཡིན་པར་ཞེན་ཡུལ་དེར་དོན་དམ་པར་ཀུན་བཏགས་པ་སྟེ། གཟུགས་སོགས་ནི་གཟུགས་སོགས་སུ་བདེན་པར་ཞེན་ཡུལ་དུ་བདེན་པར་གྲུབ་པ་ཡིན་པར་ཀུན་བཏགས་ལ་འདོད་པ་ཡིན་ལ། དེ་མིང་དང་བརྡས་བཞག་པ་ཡིན་པར་དགོངས་འགྲེལ་ལས་གསུངས་པ་ནི། དེ་འདྲའི་གཟུགས་སོགས་བདེན་པར་ཀུན་བཏགས་པ་དེ་སྒྲ་རྟོག་གིས་བཏགས་པ་ཙམ་དུ་ཟད་པའི་དོན་ནོ། །ཞེས་གསུངས་པའི་ཕྱིར། དེ་ལྟར་དུ་ཞི་འཚོ་ཡབ་སྲས་ཀྱི་དབུ་མ་སྣང་བ་ལས་ཀྱང་། ལྟོ་ལྡིར་བ་ལ་དེ་ལ་བུམ་པ་ཞེས་སོགས་སྣ་ཚོགས་བཏགས་པའི་དབང་གིས་བུམ་པ་དང་དངོས་པོ་དང་ཤེས་བྱ་དང་རྒྱུ་དང་འབྲས་བུ་ཞེས་སོགས་རྣམ་པ་སྣ་ཚོགས་སུ་སྣང་ཡང་ལྟོ་ལྡིར་བ་རང་གི་ངོས་ནས་བུམ་པ་ཞེས་སོགས་སུ་མ་གྲུབ་པ་ནི་རྡེའུ་ཤིང་རྟ་གླང་དུ་སྣང་བའི་སྒྱུ་མ་དང་འདྲ་བ་སྟེ། གཟུགས་དང་ཤེས་པ་སོགས་གཞན་གྱི་དབང་གི་ངོ་བོ་ཉིད་སྒྱུ་མ་ལ་སོགས་པ་དང་ཁྱད་པར་མེད་པ་དེ་ཉིད་ལ། རྟག་པ་དང་མི་རྟག་པ་དང་སྐྱེ་བ་ལ་སོགས་པ་རྣམས་སུ་བཏགས་པ་དག་ནི། གཞན་དབང་རང་གི་ངོས་ནས་ཚུར་གྲུབ་པའི་དོན་དམ་པའི་རང་གི་ངོ་བོར་སྒྲོ་འདོགས་པ་སྟེ་བཏཊ་པ་གང་ཡིན་པ་དེ་ནི་ཀུན་བཏགས་པའི་ངོ་བོ་ཉིད་དོ། །དེ་ཡང་ཇི་ལྟར་ཏེ་གཞན་དབང་གི་ངོས་ནས་ཚུར་གྲུབ་པར་ཀུན་བཏགས་པའི་མཚན་ཉིད་དུ་མ་གྲུབ་པའི་ཕྱིར། ཀུན་བཏགས་རྣམས་ནི་མཚན་ཉིད་ངོ་བོ་ཉིད་མེད་པར་རྣམ་པར་བཞག་གོ། ཞེས་གསུངས་པའི་ཕྱིར། རྣལ་འབྱོར་སྤྱོད་པའི་རང་རྒྱུད་པས་དགོངས་འགྲེལ་སེམས་ཙམ་ལྟར་འགྲེལ་ལོ། །བྱས་པ་ལ་ཁོ་ན་རེ། ལུགས་འདིར་ཡང་མིང་གིས་བཏགས་ཙམ་གྱི་ཆོས་ཡོད་དོ། །ལུགས་འདིར་གཟུགས་སོགས་དེ་དེ་ཡིན་པའི་ཕྱིར། དེར་ཐལ། འགྲེལ་བ་དོན་གསལ་ལས། གཟུགས་ནས་སངས་རྒྱས་ཞེས་བྱ་བའི་བར་གྱི་ཆོས་ཐམས་ཅད་བརྡ་བཏགས་པའི་ཆོས་ཐ་སྙད་པ་ཡིན་ནོ། །ཞེས་དང་། ཡུམ་གྱི་མདོ་ལས་གཟུགས་ནི་གློ་བུར་དུ་མིང་གིས་བཏགས་པའོ། །ནས། རྣམ་པ་ཐམས་ཅད་མཁྱེན་པ་ཉིད་ནི་གློ་བུར་དུ་མིང་གིས་བཏགས་པའོ། །ཞེས་དང་། འགྲེལ་ཆེན་ལས། འདི་དག་ཐམས་ཅད་མིང་ཙམ་སྟེ། སྣང་ཙམ་ཉིད་ནས་རང་བཞིན་མེད། །ཅེས་གསུངས་པའི་ཕྱིར་ན་མ་ཁྱབ་སྟེ། ཁོས་ལུང་དང་པོས་ཆོས་ཐམས་ཅད་བརྡར་ཏེ་མིང་གིས་བཏགས་ཙམ་དང་གཉིས་པས་གཟུགས་རང་ཉིད་མིང་གིས་བཏགས་ཙམ་དང་། གསུམ་པས་ཆོས་འདི་དག་ཐམས་ཅད་མིང་གིས་བཏགས་ཙམ་སྟེ། ཞེས་བསྟན་པར་རང་རྒྱུད་པས་འདོད་སྙམ་ཀྱང་དེ་ལྟར་མ་ཡིན་པར་ལུང་དང་པོས་ཆོས་ཐམས་ཅད་བརྡས་ཐ་སྙད་བཏགས་པར་བཤད་ཀྱི་ཆོས་ཐམས་ཅད་ཐ་སྙད་བཏགས་ཙམ་ཡིན་པར་མ་བཤད། མདོའི་ལུང་དོན་ནི་གཟུགས་སོགས་བདེན་གྲུབ་ཏུ་གློ་བུར་དུ་མིང་གིས་བཏགས་ཙམ་ཡིན་ཞེས་པའི་དོན་ཡིན་ཏེ། གཟུགས་སོགས་དང་པོ་ནས་བདེན་གྲུབ་མ་ཡིན་པར་གློ་བུར་དུ་བདེན་པར་སྒྲོ་བཏགས་པ་ཡིན་པས་གློ་བུར་ཞེས་དང་། བདེན་གྲུབ་ཏུ་མིང་བརྡས་བཞག་པ་ཙམ་ཡིན་པས་མིང་གིས་བཏགས་པའོ། །ཞེས་ལུང་འདིས་བཤད་དགོས་པའི་ཕྱིར། དེའི་ཐད་ཀྱི་ཉི་ཁྲི་རྣམ་ངེས་ལས། དང་པོ་ཉིད་ནས་བདེན་པའི་ངོ་བོ་ཉིད་མེད་པར་བདེན་པར་བཏགས་པ་ནི་གློ་བུར་དུ་བྱུང་བའོ། །བརྡར་བཏགས་པ་ཞེས་པ་ནི་བདེན་གྲུབ་ཏུ་མིང་དུ་བཏགས་པ་ཙམ་ཡིན་པའོ། །ཞེས་གསུངས་པའི་ཕྱིར། ཡང་ཁ་ཅིག་རྟ་གླང་དུ་མི་སྣང་ན་རྟ་གླང་དུ་སྣང་བ་མེད་པས་ཁྱབ་ཟེར་ན། འོ་ན། ཤེས་བྱ་ཆོས་ཅན། རྟ་གླང་དུ་སྣང་བ་མེད་པར་ཐལ། རྟ་གླང་དུ་མི་སྣང་བའི་ཕྱིར། ཁྱབ་པ་ཁས། མ་གྲུབ་ན། བདག་མེད་ཡིན་ན་རྟ་གླང་དུ་སྣང་དགོས་པར་ཐལ། ཤེས་བྱ་རྟ་གླང་དུ་མི་སྣང་བ་མ་གྲུབ་པ་དེའི་ཕྱིར། འདོད་མི་ནུས་ཏེ། སྤྱིར་དེ་དང་དེར་སྣང་ཞེས་དང་མི་སྣང་ཞེས་པ་ནི་སངས་རྒྱས་ལ་ཀུན་རྫོབ་དེ་བདེན་པར་མི་སྣང་བར་བདེན་མེད་དུ་སྣང་ཡང་རང་མངོན་སུམ་དུ་རྟོགས་པའི་བློ་སྤྱི་ལ་བདེན་པར་སྣང་བ་དང་རྟོག་པ་ལ་བདེན་པར་སྣང་བ་དབང་བཙན་པར་བྱས་ནས་ཀུན་རྫོབ་བདེན་པར་སྣང་ཞེས་དང་། དོན་དམ་བདེན་པ་ནི་སོ་སྐྱེས་སོགས་ལ་བདེན་པར་སྣང་ཡང་རང་མངོན་སུམ་དུ་རྟོགས་པའི་བློ་ལ་སྣང་བ་དེ་དབང་བཙན་པར་བྱས་ནས་བདེན་གྲུབ་ཏུ་མི་སྣང་ཞེས་དང་། ཤེས་བྱ་དང་དངོས་པོ་སོགས་ལ་རྟ་དང་གླང་པོ་སོགས་སུ་འཛིན་པའི་བློ་ཡོད་ཀྱང་སྤྱིར་བཏང་གི་བློ་སྤྱི་ལ་དེ་ལྟར་འདིན་པ་མེད་པས་ཤེས་བྱ་རྟ་གླང་དུ་མི་སྣང་ཞེས་ཁས་ལེན་དགོས་ཀྱི་སྣང་བར་ཁས་བླངས་ན་སེམས་ཅན་གྱི་བློ་ནས་རྣམ་མཁྱེན་གྱི་བར་ལ་ཤེས་བྱ་རྟ་གླང་དུ་སྣང་བར་ཁས་ལེན་པ་ཡིན་པས་མི་རིགས་པ་ཁས་ལེན་པ་ཡིན་པའི་ཕྱིར། རྩ་བར་འདོད་ན། ཤེས་བྱ་རྟ་གླང་དུ་འཛིན་པའི་རྟོག་པ་མེད་པར་ཐལ། ཤེས་བྱ་རྟ་གླང་དུ་སྣང་བ་མེད་པར་འདོད་པའི་ཕྱིར། འདོད་ན། འཁྲུལ་བའི་མཐའ་ཁེགས་པར་རམ་འཁྲུལ་བའི་མཐའ་མ་བཀག་པ་མ་ཡིན་པར་ཐལ། འཁྲུལ་བ་ལ་གང་དྲན་དྲན་དུ་འཛིན་པ་མེད་པའི་ཕྱིར་ཏེ། དེར་ཐལ། ཤེས་བྱ་རྟ་གླང་དུ་འཛིན་པའི་རྟོག་པ་མེད་པའི་ཕྱིར། འདོད་མི་ནུས་ཏེ། འཁྲུལ་བའི་མཐའ་དགག་མི་ནུས་པའི་ཕྱིར། གཞན་ཡང་ཆོས་ཉིད་ཆོས་ཅན། བདེན་གྲུབ་ཏུ་སྣང་བ་མེད་པར་ཐལ། དེ་བདེན་གྲུབ་ཏུ་མི་སྣང་བའི་ཕྱིར། ཁྱབ་པ་ཁས། མ་གྲུབ་ན། ཆོས་ཉིད་ཆོས་ཅན། སྣང་བ་ལྟར་མ་གྲུབ་པར་ཐལ། བདེན་གྲུབ་ཏུ་མི་སྣང་བ་མ་གྲུབ་པ་དེའི་ཕྱིར། འདོད་ན། ཆོས་ཉིད་ཆོས་ཅན། བདེན་པ་མ་ཡིན་པར་ཐལ། སྣང་བ་ལྟར་མ་གྲུབ་པར་འདོད་པ་དེའི་ཕྱིར། ཁྱབ་སྟེ། བདེན་རྫུན་གྱི་ཁྱད་པར་དེ་ནི་ཆོས་དེ་སྣང་ཚུལ་ལྟར་གནས་ཚུལ་ལ་གྲུབ་མ་གྲུབ་ཀྱིས་འཇོག་དགོས་པའི་ཕྱིར། རྩ་བར་འདོད་ན། ཆོས་ཉིད་བདེན་འཛིན་མེད་པར་ཐལ། ཆོས་ཉིད་བདེན་གྲུབ་དུ་སྣང་བ་མེད་པའི་ཕྱིར། ཁྱབ་སྟེ། ཆོས་ཉིད་བདེན་འཛིན་ཡོད་ན་དེ་ལ་ཆོས་ཉིད་བདེན་གྲུབ་ཏུ་མི་སྣང་བ་མི་སྲིད་པའི་ཕྱིར། ཡང་ཁ་ཅིག་ན་རེ། བདེན་པའི་གཅིག་དང་དུ་མ་གང་རུང་དང་བྲལ་བ་དེ་མྱུ་གུ་བདེན་མེད་དུ་སྒྲུབ་པའི་རྟགས་ཡང་དག་ཡིན་ཟེར་ན། འོ་ན་བདེན་པའི་གཅིག་དང་དུ་མ་སོ་སོར་འཇོག་མི་རིགས་པར་ཐལ། བདེན་པའི་གཅིག་དང་དུ་མ་མེད་པ་དེ་རྟགས་ཡང་དག་ཡིན་པའི་ཕྱིར། རྟགས་ཁས། འདོད་མི་ནུས་ཏེ། བུམ་པའི་ཆོས་ཉིད་དེ་བདེན་པའི་གཅིག་དང་། ཀ་བུམ་གཉིས་ཀྱི་ཆོས་ཉིད་གཉིས་བདེན་པའི་དུ་མ་ཡིན་པའི་ཕྱིར། དང་པོ་གྲུབ་སྟེ། བུམ་པའི་ཆོས་ཉིད་དེ་བདེན་པ་དང་གཅིག་གི་གཞི་མཐུན་ཡིན་པའི་ཕྱིར། དེར་ཐལ། བདེན་པ་དང་གཅིག་མི་འགལ་བའི་ཕྱིར། གཉིས་པ་གྲུབ་སྟེ། ཀ་བུམ་གཉིས་ཀྱི་ཆོས་ཉིད་གཉིས་དེ་བདེན་པ་དང་དུ་མའི་གཞི་མཐུན་ཡིན་པའི་ཕྱིར། དེར་ཐལ། དེ་བདེན་པ་དང་གཉིས་ཀྱི་གཞི་མཐུན་ཡིན་པའི་ཕྱིར། ཡང་མཁས་གྲུབ་ཐམས་ཅད་མཁྱེན་པས་གསུངས་ལས། བདེན་གྲུབ་ཀྱི་གཅིག་དང་དུ་མ་གང་རུང་དང་བྲལ་བ་དེ་གང་ཟག་བདེན་མེད་དུ་སྒྲུབ་པའི་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་ཡིན་གསུངས་པ་ལ། མཁས་པའི་དབང་པོ་འཇམ་དབྱངས་དགའ་བའི་བློ་གྲོས་ན་རེ། གང་ཟག་ཕུང་པོ་དང་བདེན་གྲུབ་ཀྱི་གཅིག་དང་བདེན་གྲུབ་ཀྱི་དུ་མ་གང་རུང་དང་བྲལ་བ་དེ་གང་ཟག་བདེན་མེད་ཀྱི་དོན་ཡིན་པར་ཐལ། ཐ་སྙད་འབའ་ཞིག་སྒྲུབ་ནི་གང་ཟག་བདེན་མེད་རྟོགས་ཀྱང་གང་ཟག་བདེན་མེད་ཅེས་པའི་ཐ་སྙད་ཙམ་སྒྲུབ་པ་ལ་ཕྱི་རྒོལ་གྱིས་ངེས་ཟིན་པའི་གང་ཟག་བདེན་མེད་ཀྱི་དོན་དེ་རྟགས་སུ་བཀོད་པ་ལྟ་བུ་ལ་བྱེད་པ་གང་ཞིགགང་ཟག་ཕུང་པོ་དང་བདེན་གྲུབ་ཀྱི་གཅིག་དང་དུ་མ་གང་རུང་དུ་མ་གྲུབ་པ་དེ་གང་ཟག་བདེན་མེད་སྒྲུབ་པའི་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་ཡིན་པའི་ཕྱིར། རྟགས་ཕྱི་མ་ཁས། འདོད་ན། གང་ཟག་ཕུང་པོ་དང་བདེན་གྲུབ་ཀྱི་གཅིག་མ་ཡིན་པ་དེ་གང་ཟག་བདེན་མེད་ཀྱི་དོན་ཡིན་པར་ཐལ། འདོད་པའི་ཕྱིར་ན་འདི་མ་ཁྱབ། མ་ཁྱབ་པའི་རྒྱུ་མཚན་གང་ཟག་ཕུང་པོ་དང་བདེན་གྲུབ་ཀྱི་དུ་མར་མེད་པ་དེ་གང་ཟག་བདེན་མེད་ཀྱི་དོན་ཡིན་པས་ན་གང་ཟག་ཕུང་པོ་དག་བདེན་གྲུབ་གྱི་གཅིག་དང་དུ་མ་གང་རུང་དུ་མེད་པ་གང་ཟག་བདེན་མེད་ཀྱི་དོན་དུ་ཁས་ལེན་རུང་ལ། སྟོང་གཞི་གང་ཟག་དང་ཕུང་པོ་གཉིས་གཅིག་ཡིན་པ་ཞིག་མི་སྲིད་པས་གང་ཟག་ཕུང་པོ་དང་བདེན་གྲུབ་ཀྱི་གཅིག་མིན་པ་དེ་གང་ཟག་བདེན་མེད་ཀྱི་དོན་ཡིན་པར་ཁས་ལེན་མི་རུང་བ་ཡིན་ནོ། །དགའ་བློས་ཀྱང་བདག་ཕུང་གཉིས་བདེན་གྲུབ་ཀྱི་གཅིག་མིན་པ་དངོས་སྨྲ་བས་ཀྱང་རྟོགས་པས་བདག་ཕུང་གཉིས་བདེན་གྲུབ་ཀྱི་གཅིག་མིན་པ་སྟོང་ཉིད་མིན། ཞེས་གསུངས་སོ། །དེ་ཡང་གང་ཟག་དེ་ཕུང་པོ་དང་བདེན་པའི་གཅིག་ཏུ་མ་གང་རུང་དང་བྲལ་བར་དཔྱད་ཚེ་དེ་ལྟར་འབྱུང་ཡང་གང་ཟག་ཉིད་བདེན་གྲུབ་ཀྱི་གཅིག་ཏུ་མེད་པ་གང་ཟག་བདེན་མེད་ཀྱི་དོན་ཡིན་ནོ། །གོང་དུ་མ་ཁྱབ་འཚམས་སུ་འདོད་ན། སྒྲ་དེ་རྟག་པ་དང་གཅིག་ཏུ་མ་གྲུབ་པ་དེ་སྒྲ་རྟག་པས་སྟོང་བའི་དོན་ཡིན་པར་ཐལ། གང་ཟག་དེ་ཕུང་པོ་དང་བདེན་གྲུབ་ཀྱི་གཅིག་ཏུ་མེད་པ་གང་ཟག་བདེན་མེད་ཀྱི་དོན་ཡིན་པའི་ཕྱིར། ཁྱབ་པ་འགྲིགས། འདོད་མི་ནུས་ཏེ། སྒྲ་རྟག་པར་འདོད་པ་ལའང་སྒྲ་དང་རྟག་པ་ཐ་དད་དུ་ངེས་པ་ཡོད་པའི་ཕྱིར། ཡང་ཁོ་ན་རེ། གོང་ལྟར་ཡིན་པ་དེས་ན་བདེན་གྲུབ་ཀྱི་གཅིག་མེད་པ་དང་བདེན་གྲུབ་ཀྱི་དུ་མ་མེད་པ་གཉིས་ནི་བདེན་མེད་ཀྱི་དོན་མིན་གསུངས་པ་ལ་དཔྱད་གཞི་ཆེ་ཡང་རེ་ཞིག་འདི་ལྟར། འོ་ན། གཅིག་གི་གནས་ལུགས་མེད་པར་ཐལ། བདེན་པར་གྲུབ་པའི་གཅིག་མེད་པ་དེ་གཅིག་གི་ཆོས་ཉིད་མ་ཡིན་པའི་ཕྱིར། མ་གྲུབ་ན། བདེན་གྲུབ་ཀྱི་གཅིག་དེ་བདེན་གྲུབ་ཀྱི་ཚད་གཏན་མ་ཡིན་པ་བུད་ཞེས་སམ་བདེན་གྲུབ་ཀྱི་གཅིག་མེད་པ་བདེན་མེད་ཀྱི་དོན་མ་ཡིན་པ་བུད། རྩ་བར་འདོད་མི་ནུས་ཏེ། བདེན་གྲུབ་ཀྱི་གཅིག་མེད་པ་གནས་ལུགས་མཐར་ཐུག་ཡིན་པའི་ཕྱིར། དེར་ཐལ། འཕགས་པའི་མཉམ་བཞིག་གི་གཟིགས་ངོར་ཆོས་གང་ཡང་མེད་པར་ཐམས་ཅད་]གནས་ལུགས་མཐར་ཐུག་ཡིན་ཞིང་། དེའི་གཟིགས་ངོར་གཅིག་མེད་པའི་ཕྱིར། དེར་ཐལ། འཕགས་པའི་མཉམ་བཞག་ཟག་མེད་ཀྱི་ཡུལ་ལ་ལྟོས་ནས་དེ་དེའི་ཡུལ་དུ་སྐྱེ་བ་མེད་པ་དང་འགག་པ་མེད་པ་ནས། དོན་གཅིག་པ་ཡང་མེད་པའི་བར་བརྒྱད་ཀ་གནས་ལུགས་མཐར་ཐུག་ཡིན་པའི་ཕྱིར་ཏེ། ཚིག་གསལ་ལས། གང་གི་བརྟེན་ཅིང་ལ་སོགས་པ་དེ་ནི་རྟེན་ཅིང་འབྲེལ་བར་འབྱུང་བ་ཉིད་དུ་གྲུབ་པའི་ཀུན་རྫོབ་པའི་ཆོས་དེ་དག་ཉིད་རང་བཞིན་གྱིས་མ་སྐྱེས་པ་ཡིན་པ་ཉིད་ཀྱི་ཕྱིར་ན་སྐྱེ་འགག་སོགས་གང་ཡང་གཟིགས་ངོར་མ་རྙེད་པའི་འཕགས་པའི་མཉམ་བཞག་ཟག་མེད་ཡེ་ཤེས་ལ་ལྟོས་ནས་ཏེ་དེའི་ཡུལ་དུ་ཀུན་རྫོབ་འདི་ལ། འགག་པ་དེ་ཡང་ཡོད་པ་མིན་པ་ནས་འདི་ལ་དོན་གཅིག་ཏུ་གྲུབ་པ་ཡང་ཡོད་པ་མིན་པ་ཞེས་བྱ་བའི་བར་གྱི་འགག་པ་མེད་པ་ལ་སོགས་པ་ཁྱད་པར་བརྒྱད་ཀྱིས་འཕགས་པའི་ཡེ་ཤེས་ཀྱི་ཡུལ་གྱི་སྟོང་ཉིད་དེ་ཁྱད་པར་བྱེད་དེ། དེ་འཕགས་པའི་མཉམ་བཞག་གི་ཡུལ་དུ་སྐྱེ་བ་མེད་པ་ནས་གཅིག་མེད་པའི་བར་རྣམས་གནས་ལུགས་མཐར་ཐུག་ཏུ་བཤད་པ་དང་། བུདྡྷ་པཱ་ལི་ཏ་ལས། དོན་དམ་པའི་བདེན་པ་མཆོག་ཏུ་ཟབ་པ་ནི་ཆོས་རྣམས་རང་བཞིན་གྱིས་འགག་པ་མེད་པ། དེ་བཞིན་དུ་རང་བཞིན་གྱིས་སྐྱེ་བ་མེད་པ། གཏན་མེད་པ་མིན་པས་ཆད་པ་མེད་པ། རང་བཞིན་གྱིས་གྲུབ་པ་མིན་པས་རྟག་པ་མེད་པ། ཚེ་སྔ་མ་ནས་འདིར་འོང་བ་སོགས་འོང་བ་མེད་པ། འདི་ནས་ཕྱི་མར་འགྲོ་བ་སོགས་འགྲོ་བ་མེད་པ། ཀ་བུམ་གཉིས་སུ་རང་ངོས་ནས་གྲུབ་པ་ལྟ་བུ་རང་བཞིན་གྱིས་གྲུབ་པའི་དོན་ཐ་དད་པ་ཡོད་པ་མིན་པ། བུམ་པ་རང་བཞིན་གྱིས་གཅིག་ཏུ་གྲུབ་པ་ལྟ་བུ་བདེན་པར་གྲུབ་པའི་དོན་གཅིག་པ་མིན་པ། ཞེས་དོན་དམ་བདེན་པ་རང་གི་ལྡོག་པ་ནས་བཟུང་སྟེ་རང་བཞིན་གྱིས་མ་སྐྱེས་པ་ནས་བདེན་གྲུབ་ཀྱི་གཅིག་མེད་པའི་བར་བརྒྱད་ཀ་གནས་ལུགས་མཐར་ཐུག་ཡིན་པར་གསུངས་པ་དང་། དེའི་ཐད་ཀྱི་རིགས་པའི་རྒྱ་མཚོ་ལས། མཉམ་བཞག་ཟག་མེད་ཀྱི་ཡུལ་གྱི་རང་བཞིན་ལ་ལྟོས་ནས་ཞེས་སོགས། སྤྱིར་སྐྱེ་བ་མེད་པ་སོགས་ཆོས་ཉིད་མིན་ཀྱང་མཉམ་བཞག་ཟག་མེད་ཀྱི་ཡུལ་གྱི་རང་བཞིན་ཏེ་ཡུལ་གྱི་ངོ་བོ་ལ་ལྟོས་ནས་དེའི་ངོར་སྐྱེ་བ་སོགས་ནས་གཅིག་གི་བར་མེད་པ་རྣམས་ཆོས་ཉིད་ཡིན་པར་གསུངས་པའི་ཕྱིར། གཞན་ཡང་སྐྱེ་འགག་སོགས་བརྒྱད་པོ་ཆོས་ཅན། འཕགས་པའི་མཉམ་བཞག་གི་ངོར་གཅིག་མེད་པ་གཅིག་གི་གནས་ལུགས་ཡིན་པ་སོགས་འཕགས་པའི་མཉམ་བཞག་ཟག་མེད་ཀྱི་ངོར་ཁྱོད་མེད་པ་ཁྱོད་ཀྱི་གནས་ལུགས་མཐར་ཐུག་ཡིན་པར་ཐལ། སྐྱེ་བ་ལ་སོགས་པ་ཁྱོད་ཀུན་རྫོབ་ཡིན་པའི་ཕྱིར། ཁྱབ་སྟེ། ཀུན་རྫོབ་ཡིན་ན་དེ་མེད་པ་གནས་ལུགས་མ་ཡིན་ཀྱང་འཕགས་པའི་མཉམ་བཞག་ཟག་མེད་ཀྱི་ངོར་དེ་མེད་པ་གནས་ལུགས་ཡིན་པའི་ཕྱིར་ཏེ། འཕགས་པའི་མཉམ་བཞག་ཟག་མེད་ནི་དོན་དམ་དཔྱོད་བྱེད་ཀྱི་ཚད་མ་ཡིན་པས་དེའི་ངོར་མ་རྙེད་པ་གནས་ལུགས་ཡིན་པའི་ཕྱིར་ཏེ་དེས་སྐྱེ་སོགས་བདེན་པར་མེད་པར་ངེས་པའི་ངོར་ཆོས་གང་ཡང་མ་མཐོང་ཞིང་མ་རྙེད་པའི་མེད་པ་སྟོང་ཉིད་ཡིན་པའི་ཕྱིར། མདོ་ལས། མཉམ་བཞག་གི་གཟིགས་ངོར་ཆོས་གང་ཡང་མ་མཐོང་བ་ནི་མཐོང་བ་དམ་པ་གནས་ལུགས་རྟོགས་པའོ། །ཞེས་གསུངས་པའི་ཕྱིར། གཞན་ཁྱོད་ཀྱིས་བདེན་པར་གྲུབ་པའི་གཅིག་མེད་པ་ཆོས་ཉིད་མ་ཡིན་ཀྱང་གཅིག་གི་ཆོས་ཉིད་མེད་མི་དགོས་ཏེ། གཅིག་བདེན་པར་མེད་པ་གཅིག་གི་ཆོས་ཉིད་ཡིན་པའི་ཕྱིར་སྙམ་ན་ནི། འོ་ན་དེ་དང་རྒྱུ་མཚན་འདྲ་བས་ང་བདེན་པར་མེད་པ་སྟོང་ཉིད་ཡིན། བདེན་པར་གྲུབ་པའི་ང་མེད་པ་སྟོང་ཉིད་མ་ཡིན་པའི་ཁྱད་པར་འཐད་པར་ཐལ། གཅིག་བདེན་པར་མེད་པ་སྟོང་ཉིད་ཡིན་ལ། བདེན་གྲུབ་ཀྱི་གཅིག་མེད་པ་སྟོང་ཉིད་མ་ཡིན་པ་གང་ཞིགདེ་གཉིས་རྣམ་པ་ཀུན་ཏུ་མཚུངས་པའི་ཕྱིར། རྟགས་དང་པོ་ཁས། འདོད་ན། བདེན་གྲུབ་ཀྱིས་ཁྱད་པར་དུ་བྱས་པའི་ངར་འཛིན་པའི་ལྟ་བ་དེ་འཇིག་ལྟ་ཕྲ་མོ་མ་ཡིན་པར་ཐལ། འཇིག་ལྟ་ཕྲ་མོ་ཡིན་ན་རང་གི་ཞེན་ཡུལ་མེད་པ་སྟོང་ཉིད་ཕྲ་མོ་ཡིན་དགོས་ཀྱང་། དེ་འདྲའི་ངར་འཛིན་པའི་ལྟ་བ་དེའི་ཞེན་ཡུལ་མེད་པ་སྟོང་ཉིད་མ་ཡིན་པའི་ཕྱིར། རྟགས་ཕྱི་མ་དེར་ཐལ། དེའི་ཞེན་ཡུལ་བདེན་གྲུབ་ཀྱིས་ཁྱད་པར་བྱས་པའི་ང་མེད་པར་སྟོང་ཉིད་མ་ཡིན་པའི་ཕྱིར། དེར་ཐལ། བདེན་གྲུབ་ཀྱི་ང་མེད་པ་སྟོང་ཉིད་མ་ཡིན་པའི་ཕྱིར། རྟགས་ཁས། བྱས་པ་ལ་དགའ་བློས་ཐལ་འགྱུར་བའི་ལུགས་ལ་སེམས་ཙམ་པའི་ནམ་མཁའ་རང་བཞིན་གྱིས་གྲུབ་པ་དེ་རྒྱུ་ལས་མ་སྐྱེས་པའི་དངོས་མེད་དུ་རྟོགས་པ་དེ་ནམ་མཁའ་དངོས་མེད་དུ་རྟོགས་པ་མ་ཡིན་ཏེ། རྟོགས་བྱ་ནམ་མཁའ་རང་བཞིན་གྱིས་གྲུབ་པ་དེ་རྒྱུ་ལས་མ་སྐྱེས་པ། གཞི་མ་གྲུབ་པའི་ཕྱིར་སྙམ་ནས་ཁོ་ན་རེ། གནས་ལུགས་ཀྱི་སྐྱེ་བ་མེད་པ་དེ་སེམས་ཙམ་པའི་ཚད་མས་མ་ངེས་པར་ཐལ། བདེན་པའི་སྐྱེ་བ་མེད་པ་སེམས་ཙམ་པས་ཚད་མས་མ་ངེས་པའི་ཕྱིར། རྟགས་ཁས། འདོད་ན། སེམས་ཙམ་པ་གནས་ལུགས་དེ་དངོས་མེད་ཡིན་པར་ཚད་མས་མ་རྟོགས་པར་ཐལ། དེ་གནས་ལུགས་ཀྱི་སྐྱེ་བ་མེད་པ་དེ་ཚད་མས་མ་རྟོགས་པའི་ཕྱིར་ན། མ་ཁྱབ་ཅིང་འདོད་མི་ནུས་ཏེ། གནས་ལུགས་ཀྱི་སྐྱེ་བ་མེད་པ་ནི་གནས་ལུགས་སུ་གྲུབ་པའི་སྐྱེ་བ་མེད་པ་སྟེ་རང་བཞིན་གྱིས་སྐྱེ་བ་མེད་པ་ཡིན་པས་དེ་སེམས་ཙམ་པས་མ་རྟོགས་ཀྱང་སྤྱིར་གནས་ལུགས་ནི་རྒྱུ་ལས་མ་སྐྱེས་པའི་དངོས་མེད་ཡིན་པར་སེམས་ཙམ་པས་རྟོགས་པའི་ཕྱིར་རོ། །དེས་ན་གནས་ལུགས་ཀྱི་སྐྱེ་བ་མེད་པ་མ་རྟོགས་ན་གནས་ལུགས་དངོས་མེད་ཡིན་པར་མ་རྟོགས་པས་ཁྱབ་པ་ཡོད་ན་ནི། ཆོས་དེ་དངོས་མེད་དུ་རྟོགས་པ་ལ་ཆོས་དེ་གནས་ལུགས་སུ་མ་གྲུབ་པའི་རང་བཞིན་གྱིས་མ་གྲུབ་པར་རྟོགས་དགོས་ལ། དེ་ལྟར་དགའ་བློས་འདོད་པས་ན་ཐལ་འགྱུར་བའི་ལུགས་འདིར་ནམ་མཁའ་རྒྱུ་ལས་སྐྱེ་བའི་དངོས་པོར་མ་གྲུབ་པར་རྟོགས་པ་ཙམ་གྱིས་ནམ་མཁའ་དངོས་མེད་དུ་རྟོགས་མི་ནུས་པར། དེའི་སྟེང་དུ་རང་བཞིན་གྱིས་མ་གྲུབ་པ་ཡང་རྟོགས་ནས་ངེས་མེད་དུ་རྟོགས་དགོས་ན་ནི། ནམ་མཁའ་དངོས་མེད་དུ་གྲུབ་ཚད་ནམ་མཁའ་རྒྱུ་ལས་སྐྱེས་པའི་དངོས་པོར་མ་གྲུབ་པ་དེ་ཙམ་མ་ཡིན་པར་རང་བཞིན་གྱིས་མ་གྲུབ་པའི་ནམ་མཁའ་རྒྱུ་ལས་སྐྱེས་པའི་དངོས་པོར་མ་གྲུབ་པ་དེ་ཡིན་དགོས་ཏེ། ནམ་མཁའ་ལ་སོགས་པའི་ཆོས་གང་ཡིན་ཀྱང་དེ་དངོས་མེད་དུ་གྲུབ་པའི་ཚད་དེ་རྟོགས་ན་ཆོས་དེ་དངོས་མེད་ཡིན་པར་ཡང་རྟོགས་དགོས། མ་རྟོགས་ན་མི་རྟོགས་དགོས་པ་གང་ཞིགཁྱོད་ཀྱི་ལུགས་ལ་སེམས་ཙམ་པས་ནམ་མཁའ་རྒྱུ་ལས་སྐྱེས་པའི་དངོས་པོར་རྟོགས་ཀྱང་རང་བཞིན་གྱིས་མ་གྲུབ་པར་མ་རྟོགས་པ་ནམ་མཁའ་དངོས་མེད་དུ་མ་རྟོགས་པ་དང་། ནམ་མཁའ་དངོས་མེད་དུ་རྟོགས་ན་དེ་རང་བཞིན་གྱིས་མ་གྲུབ་པར་རྟོགས་པའི་སྒོ་ནས་དངོས་མེད་དུ་རྟོགས་དགོས་པ་ཐལ་འགྱུར་བའི་འདོད་པའི་ཕྱིར། ལུགས་འདིས་དེ་ལྟར་གནས་ལུགས་སུ་མ་གྲུབ་པའི་ནམ་མཁའི་རང་བཞིན་གྱིས་མ་གྲུབ་པའི་ནམ་མཁའ་རྒྱུ་ལས་སྐྱེས་པའི་དངོས་པོར་མ་གྲུབ་པ་དེ་ནམ་མཁའ་དངོས་མེད་ཡིན་པའི་ཚད་དུ་འདོད་ན། ནམ་མཁའ་དངོས་མེད་ཡིན་པའི་དོན་ལ་ནམ་མཁའ་གནས་ལུགས་སུ་མ་གྲུབ་པ་དེ་ཡང་འཇོག་དགོས། དེ་དགོས་ན་སྤྱིར་གནས་ལུགས་སུ་མ་གྲུབ་པའི་ནམ་མཁའ་ཙམ་དངོས་མེད་དེ་འཇོག་པ་ལ་དབུ་སེམས་མཐུན་ཡང་ཐལ་འགྱུར་བས་ནི་སེམས་ཙམ་པས་ནམ་མཁའ་རང་གི་ངོས་ནས་མིང་གི་གཞིར་གྲུབ་པ་ནམ་མཁའ་གནས་ལུགས་སུ་གྲུབ་ཚད་དུ་འཇོག་པ་སོགས་ལས་ཕྲ་བའི་ནམ་མཁའ་རང་ངོས་ནས་གྲུབ་པ་དེ་ནམ་མཁའ་གནས་ལུགས་སུ་གྲུབ་པའི་ཚད་དུ་འདོད་པས། ལུགས་འདིས་ནམ་མཁའ་རང་བཞིན་གྱིས་གྲུབ་པ་ཅན་གྱིས་དངོས་པོར་མེད་པ་དེ་དངོས་མེད་ཡིན་པའི་དོན་དུ་འདོད་དགོས་ལ། དངོས་པོ་མེད་ལུགས་དེ་འདྲ་འདོད་མཁན་གཞན་མེད་པས་ན། འོ་ན་ཁྱོད་རང་ལ། ནམ་མཁའ་དངོས་མེད་ཡིན་ཚུལ་གྱི་དོན་དེ་སེམས་ཙམ་པས་འདོད་པ་ལས་ཕྲ་བའི་དངོས་མེད་ལུགས་སམ་དངོས་པོ་མེད་ཚུལ་གཅིག་ཐལ་འགྱུར་བ་འདི་བས་འདོད་པར་ཐལ། འདི་བས་ནམ་མཁའ་གནས་ལུགས་སུ་གྲུབ་ཚད་དེར་མ་གྲུབ་པ་དེ་ནམ་མཁའ་དངོས་པོ་མེད་ཚུལ་ལ་འཇོག་དགོས་པ་ཁྱོད་རང་འདོད་པ་གང་ཞིགནམ་མཁའ་གནས་ལུགས་སུ་གྲུབ་ཚད་ལ་སེམས་ཙམ་པས་ནམ་མཁའ་གནས་ལུགས་སུ་གྲུབ་ཚད་ལས་ཕྲ་བ་གཅིག་ཐལ་འགྱུར་བ་འདི་བས་འདོད་པའི་ཕྱིར། ཁྱབ་པ་སོང་སྟེ། ལུགས་འདིས་ནམ་མཁའི་གནས་ལུགས་མ་རྟོགས་པར་ནམ་མཁའ་དངོས་མེད་དུ་མི་རྟོགས་པས་ཁྱབ་པ་བཞེད་པ་ཁྱོད་རང་འདོད་པ་གང་ཞིག་དེ་ལྟར་ཁྱབ་པར་འདོད་ན་ལུགས་འདིར་ནམ་མཁའ་གནས་ལུགས་སུ་གྲུབ་པའི་དངོས་པོ་དེར་མེད་པ་དེ་ནམ་མཁའ་དངོས་མེད་ཀྱི་དོན་དུ་འཇོག་དགོས་ལ། དེ་འདྲའི་དངོས་མེད་ཀྱི་དོན་ནི་སེམས་ཙམ་པ་སོགས་ཀྱིས་མི་འདོད་པའི་ཕྱིར། གོང་གི་མ་ཁྱབ་འཚམས་ཀྱི་རྟགས་གྲུབ་སྟེ། ཐལ་འགྱུར་བ་འདི་བས་ནམ་མཁའ་རང་ངོས་ནས་གྲུབ་པ་ནམ་མཁའ་གནས་ལུགས་སུ་གྲུབ་ཚད་དམ་ནམ་མཁའ་བདེན་པར་གྲུབ་ཚད་དུ་འདོད། རང་རྒྱུད་པ་མན་ཆད་དུ་ཡང་ནམ་མཁའ་གནས་ལུགས་སུ་གྲུབ་ཚད་དེ་ལྟར་མི་འདོད་པའི་ཕྱིར། བྱས་པ་ལ་ཁོ་ན་རེ། ལུགས་འདིས་སེམས་ཙམ་པ་ལས་ཕྲ་བའི་ནམ་མཁའ་དངོས་མེད་ཀྱི་དོན་གཅིག་བཞེད་པར་འདོད་པ་ཡིན་ཏེ། ལུགས་འདིར་ནམ་མཁའ་ཙམ་དངོས་མེད་དུ་མི་འཇོག་པར་རང་བཞིན་གྱིས་མ་གྲུབ་པའི་ནམ་མཁའ་དེ་དངོས་མེད་དུ་འཇོག་པའི་ཕྱིར་ཟེར་ན། དེ་ནི་ནམ་མཁའ་དངོས་མེད་དུ་འཇོག་པ་དེ་རང་བཞིན་གྱིས་མ་གྲུབ་པར་སྣང་བའི་ནམ་མཁའ་དེ་ཉིད་དངོས་མེད་དུ་རྟོག་པའི་གཞིར་བཟུང་སྟེ་རྒྱུ་ལས་མ་སྐྱེས་པའི་དོན་གྱིས་དངོས་མེད་དུ་རྟོགས་པ་ཞིག་དགོས་པར་གསུངས་པ་ཡིན་པས། འོ་ན། ཐལ་འགྱུར་བའི་ལུགས་ལ་ནམ་མཁའ་སོགས་གཞི་དེ་དངོས་མེད་དུ་རྟོགས་པ་ལ་ཡང་གཞི་དེ་རང་བཞིན་མེད་པས་ཁྱད་པར་དུ་བྱས་པའི་སྒོ་ནས་དངོས་མེད་དུ་རྟོགས་དགོས་པར་ཐལ། ལུགས་འདིར་དངོས་མེད་ཀྱི་དོན་ཕྲ་བ་རང་བཞིན་གྱིས་མ་གྲུབ་པའི་ནམ་མཁའ་ཁོ་ན་དངོས་མེད་དུ་རྟོགས་པ་དེ་དངོས་མེད་དུ་རྟོགས་པའི་དོན་དེ་འཇོག་པར་འདོད་པའི་ཕྱིར། འདོད་ན། བུམ་པ་དངོས་པོ་རྟོགས་པ་ཡང་བུམ་པ་དེ་རང་བཞིན་མེད་པས་ཁྱད་པར་དུ་བྱས་པའི་སྒོ་ནས་དངོས་པོ་ཡིན་པར་རྟོགས་དགོས་པར་ཐལ། དངོས་མེད་དུ་རྟོགས་པ་ལ་དེ་ལྟར་དགོས་པ་གང་ཞིག་དེ་གཉིས་མཚུངས་པའི་ཕྱིར། འདོད་ན། ཐལ་འགྱུར་བ་མ་གཏོགས་སུས་ཀྱང་ཆོས་གང་ཡང་ཚད་མས་མ་གྲུབ་པར་ཐལ་ལོ། །དངོས་པོ་དངོས་མེད་ཀྱི་ཆོས་གང་རྟོགས་ཀྱང་རྟོགས་བྱ་དེ་རང་བཞིན་གྱིས་མེད་པས་ཁྱད་པར་དུ་བྱས་ནས་རྟོགས་དགོས་པ་གང་ཞིགརང་བཞིན་གྱིས་མེད་པས་ཁྱད་པར་དུ་བྱས་པའི་ཡུལ་སྣང་བ་ནི་ཐལ་འགྱུར་བ་ལས་སུ་ཡང་མེད་པའི་ཕྱིར་རོ། །འདི་སྐབས་སུ་འདི་ལྟར་ཤེས་དགོས་པ་འདྲ་སྟེ། བུམ་པ་བདེན་གྲུབ་ཀྱི་གཅིག་ཏུ་མེད་པ་བུམ་པའི་ཆོས་ཉིད་ཡིན་ཏེ། བུམ་པ་གཅིག་ཡིན་པ་གཞི་གྲུབ་པའི་ཕྱིར། ཁྱབ་སྟེ། གཞི་གྲུབ་ན་ཁྱོད་བདེན་སྟོང་ཆོས་ཉིད་ཡིན་པས་ཁྱབ་པའི་ཕྱིར། བུམ་པ་དངོས་པོ་བདེན་གྲུབ་ཀྱིས་གཅིག་ཏུ་མེད་པ་ཆོས་ཉིད་མ་ཡིན་ཏེ། སྟོང་གཞི་བུམ་པ་དངོས་པོ་དང་གཅིག་ཡིན་པ་མི་སྲིད་པའི་ཕྱིར། ཁྱབ་སྟེ། སྟོང་གཞི་མེད་པ་ལ་དེའི་སྟོང་ཉིད་མེད་པའི་ཕྱིར་ཏེ། རི་བོང་རྭའི་སྟོང་ཉིད་མེད་པའི་ཕྱིར། བུམ་པ་དངོས་པོ་དང་རང་ངོས་ནས་ངོ་བོ་གཅིག་ཏུ་མ་གྲུབ་པའམ་བུམ་དངོས་པོ་དང་བདེན་གྲུབ་ཀྱི་ངོ་བོ་གཅིག་ཏུ་མ་གྲུབ་པ་སྟོང་ཉིད་ཡིན་ཏེ། སྟོང་གཞི་བུམ་པ་དང་དངོས་པོ་ངོ་བོ་གཅིག་པ་ཡོད་པའི་ཕྱིར། དངོས་སྨྲ་བས་བུམ་པ་དང་དངོས་པོ་གཉིས་རང་ངོས་ནས་གྲུབ་པའི་ངོ་བོ་གཅིག་ཏུ་ཁས་བླངས་པ་དེ། བུམ་པ་དང་དངོས་པོ་གཉིས་གཅིག་ཏུ་ཁས་བླངས་པར་སོང་བ་ཡིན་ཏེ། དེ་གཉིས་རང་ངོས་ནས་གྲུབ་པའི་ངོ་བོ་གཅིག་ཡིན་ན་དེ་གཉིས་ངོ་བོ་གཅིག་ཏུ་འཛིན་པའི་རྟོགས་པ་ལ་ཕན་ཚུན་འདྲེས་ཤིང་གཅིག་ཏུ་སྣང་བ་ལྟར་གནས་ཚུལ་ལ་ཡང་གྲུབ་དགོས་ཀྱི་དེ་གཉིས་ངོ་བོ་གཅིག་ཏུ་གྲུབ་པའི་དོན་དེ་སྣང་ཚུལ་ལྟར་མི་གནས་པར་ཐ་དད་ཡིན་ན་ངོ་བོ་གཅིག་པའི་ཆ་དེ་སྣང་གནས་མི་མཐུན་པའི་རྫུན་པ་ཡིན་པའི་ཕྱིར། དེས་ན་དངོས་སྨྲས་བདག་ཕུང་པོ་དང་བདེན་པར་གྲུབ་པའི་གཅིག་མིན་ཞེས་ཁས་ལེན་ཀྱང་བདག་ཕུང་པོ་དང་བདེན་པར་གྲུབ་པའི་གཅིག་མིན་པར་མ་རྟོགས་ཏེ། དེས་བདག་དང་ཕུང་པོ་བདེན་གྲུབ་ཀྱི་ངོ་བོ་གཅིག་ཏུ་འཛིན་ལ། དེ་ལྟར་འཛིན་ཚེ་བདག་ཕུང་གཉིས་ཀྱང་གཅིག་ཏུ་སྣང་ལ་སྣང་བ་ལྟར་དུ་བདེན་པར་གྲུབ་པར་འཛིན་གྱི་བདག་ཕུང་བདེན་གྲུབ་ཀྱི་གཅིག་མིན་པར་ཐག་མ་ཆོད་པའི་ཕྱིར་ཏེ། དེ་གཉིས་བདེན་གྲུབ་ཀྱི་གཅིག་མིན་པར་རྟོགས་པ་ལ་བདག་ཕུང་ངོ་བོ་གཅིག་ཏུ་རང་བཞིན་གྱིས་མེད་པར་རྟོགས་ནས་ཕུང་པོ་ལ་བརྟེན་ནས་བདག་དང་ཕུང་པོའི་སྣང་བ་འཆར་བ་ཙམ་གྱིས་ཐ་དད་དུ་གྲུབ་པར་རྟོགས་དགོས་པའི་ཕྱིར་ཏེ། སྤྱིར་བདག་ཕུང་གཅིག་མིན་པར་རྟོགས་པ་ལ་དེ་ལྟར་རྟོགས་དགོས་པ་མིན་ཀྱང་། དེ་གཉིས་བདེན་གྲུབ་ཀྱི་གཅིག་མིན་པར་རྟོགས་པ་ལ་དེ་ལྟར་རྟོགས་དགོས་པའི་ཕྱིར་ཏེ། དེ་ལྟར་མ་རྟོགས་པར་བདག་ཕུང་བདེན་གྲུབ་ཏུ་དམ་བཅའ་བའི་ཚེ་བདག་ཕུང་ངོ་བོ་གཅིག་པའི་དོན་སྤྱི་ཤར་བ་ན་བདག་ཕུང་གཉིས་གཅིག་ཁོ་ནར་སྣང་བ་ལྟར་དུ་བདེན་པར་གྲུབ་ཅེས་ཞེ་གཏིང་ནས་འཛིན་ཞིང་ཁས་ལེན་ལ། དེ་འདྲ་ལ་བདག་ཕུང་བདེན་གྲུབ་ཀྱི་གཅིག་མིན་པར་རྟོགས་པའི་དོན་གྱིས་སྟོང་པའི་ཕྱིར། དེས་ན་བདག་དང་ཕུང་པོ་གཉིས་བདེན་པར་གྲུབ་པའི་གཅིག་ཏུ་མེད་པ་སྟོང་ཉིད་མ་ཡིན་ཀྱང་། དངོས་སྨྲ་བ་སོགས་ཀྱིས་བདག་ཕུང་རང་ངོས་ནས་གྲུབ་པའི་ངོ་བོ་གཅིག་ཏུ་བཟུང་བ་ན། དུ་མར་མེད་པ་སྟོང་ཉིད་མ་ཡིན་ཏེ། སྟོང་གཞི་བུམ་པ་དུ་མ་མ་ཡིན་པའི་ཕྱིར། བུམ་པ་དངོས་པོ་དང་བདེན་གྲུབ་ཀྱི་དུ་མར་མེད་པ་སྟོང་ཉིད་ཡིན་ཏེ། སྟོང་གཞི་བུམ་པ་དངོས་པོ་གཉིས་དུ་མ་ཡིན་པའི་ཕྱིར། བུམ་པ་རང་གི་ཆ་ཤས་དང་བདེན་གྲུབ་ཀྱི་དུ་མར་མེད་པ་སྟོང་ཉིད་ཡིན་པ་ཡང་དེ་དང་འདྲའོ། །བུམ་པ་དང་དངོས་པོ་གཉིས་བདེན་གྲུབ་ཀྱི་ངོ་བོ་ཐ་དད་དུ་མེད་པ་སྟོང་ཉིད་མ་ཡིན་ཏེ། སྟོང་གཞི་དེ་གཉིས་ངོ་བོ་ཐ་དད་མ་ཡིན་པའི་ཕྱིར། དངོས་པོ་སྨྲ་བར་བདག་ཕུང་གཉིས་བདེན་པར་གྲུབ་པའི་ལྡོག་པ་ཐམ་ཅད་དུ་ཁས་བླངས་པའི་དེའི་རྒྱུད་ཀྱི་བདེན་འཛིན་ཀུན་བཏགས་གྱིས་དེ་ལྟར་བཟུང་བ་ནི་བདག་ཕུང་ངོ་བོ་ཐ་དད་དུ་བཟུང་བར་སོང་བ་ཡིན་ཏེ། དེ་གཉིས་བདེན་གྲུབ་ཀྱི་ལྡོག་པ་ཐ་དད་དུ་འཛིན་ཚེ་རྟོག་པ་ལ་བདག་ཕུང་ལྡོག་པ་ཐ་དད་དུ་སྣང་བ་ན་ནི་དེ་གཉིས་ངོ་བོ་ཐ་དད་དུ་སྣང་བ་ཁོ་ན་ལས་སྣང་མི་ཤེས། རྟོག་མེད་ལ་ནི་བདག་ཕུང་ཐ་དད་དུ་མི་སྣང་། དེས་ན་རྟོག་ངོར་སྣང་བ་ལྟར་དུ་བདག་ཕུང་གཉིས་ཐ་དད་དུ་བདེན་པར་གྲུབ་པར་འཛིན་པའི་ཕྱིར་རོ། །དེས་ན་དངོས་སྨྲས་བདག་ཕུང་ངོ་བོ་ཐ་དད་མིན་པར་རྟོགས་ཀྱང་བདེན་གྲུབ་ཀྱི་ངོ་བོ་ཐ་དད་མིན་པར་མ་རྟོགས་ཏེ། དེས་བདག་ཕུང་བདེན་གྲུབ་ཀྱི་ལྡོག་པ་ཐ་དད་དུ་འཛིན་ཚེ་བདག་ཕུང་ལྡོག་པ་ཐ་དད་དུ་སྣང་བའི་རྟོག་པ་ལ་དེ་གཉིས་ངོ་བོ་ཐ་དད་དུ་སྣང་བ་དེ་ཀ་ལྟར་དུ་རང་ངོས་ནས་ཐ་དད་དུ་གྲུབ་པར་ཞེ་གཏང་ནས་འཛིན་པ་དང་ཁས་ལེན་པའི་ཕྱིར་རོ། །དེས་ན་དངོས་སྨྲས་བདག་ཕུང་ངོ་བོ་ཐ་དད་དུ་བཟུང་བར་སོང་བའི་བདག་ཕུང་གཉིས་ངོ་བོ་ཐ་དད་མེད་པ་སྟོང་ཉིད་ཡིན་ཏེ། དེ་ནི་བདག་ཕུང་བདེན་གྲུབ་ཀྱི་དུ་མར་མེད་པ་དང་དོན་འདྲ་བའི་ཕྱིར་རོ། །འདིར་མཁས་མཆོག་དགའ་བློས་གང་ཟག་གི་ཕུང་པོ་དང་བདེན་གྲུབ་ཀྱི་གཅིག་ཏུ་མེད་པ་སྟོང་ཉིད་མ་ཡིན་ཏེ། དེ་དངོས་སྨྲས་ཀྱང་རྟོགས་པའི་ཕྱིར། ཞེས་གསུངས་པ་དེ་ལ་གཞན་ཡང་། དངོས་སྨྲ་བས་བདག་ཕུང་རང་ངོས་ནས་ངོ་བོ་གཅིག་ལ་རང་ངོས་ནས་ལྡོག་པ་ཐ་དད་དུ་ཁས་བླངས་པ་ལ། བདག་ཕུང་གཉིས་བདེན་གྲུབ་ཀྱི་ངོ་བོ་གཅིག་ཏུ་ཁས་བླངས་ཚེ་བདག་ཕུང་གཉིས་གཅིག་ཏུ་ཁས་བླངས་པ་དང་། ལྡོག་པ་ཐ་དད་དུ་ཁས་བླངས་ཚེ་བདག་ཕུང་གཉིས་ངོ་བོ་ཐ་དད་དུ་ཁས་བླངས་པར་སོང་བའི་སྐྱོན་མེད་པར་ཐལ། དངོས་པོ་སྨྲ་བས་བདག་ཕུང་གཉིས་བདེན་གྲུབ་ཡིན་ཀྱང་བདེན་གྲུབ་ཀྱིས་གཅིག་དང་དུ་མ་གཉིས་ཀ་ཡིན་ཞེས་མི་འདོད་པའི་ཕྱིར། ཁྱབ་པ་ཁས། རྟགས་སོང་། དེར་ཐལ། དེས་བདག་ཕུང་བདེན་གྲུབ་ཀྱི་གཅིག་མ་ཡིན་པ་རྟོགས་ཟིན་པའི་ཕྱིར། རྟགས་ཁས། དེར་ཐལ། དེས་བདག་ཕུང་བདེན་གྲུབ་ཀྱི་གཅིག་མ་ཡིན་པ་རྟོགས་ན་གོང་ལྟར་བདག་ཕུང་བདེན་གྲུབ་ཀྱི་གཅིག་ཏུ་བཟུང་བར་སོང་བ་དེས་སྟོང་པ་ཡང་སྟོང་ཉིད་མིན་དགོས། དེ་ཡིན་དགོས་ན་དེ་ནི་བདག་ཕུང་བདེན་གྲུབ་ཀྱི་ངོ་བོ་གཅིག་ཏུ་གྲུབ་པའི་སྟོང་བ་དང་དོན་འདྲ་བ་ཡིན་པ་གང་ཞིགཁྱོད་ཀྱི་ལུགས་ལ་བདག་ཕུང་རང་ངོས་ནས་ངོ་བོ་གཅིག་ཏུ་མ་གྲུབ་པ་སྟོང་ཉིད་མ་ཡིན་པའི་ཕྱིར་ཏེ། དངོས་སྨྲ་བདག་ཕུང་བདེན་གྲུབ་ཀྱི་གཅིག་ཏུ་བཟུང་བར་སོང་བས་སྟོང་བ་སྟོང་ཉིད་མ་ཡིན་པའི་ཕྱིར་ཏེ། དེས་དེ་གཉིས་དེ་ལྟར་མི་འཛིན་པའི་ཕྱིར། རྟགས་ཁས། འོན་ཀྱང་གཅིག་དུ་བྲལ་གྱི་རྟགས་དེ་ཕུང་པོ་སོགས་བདེན་མེད་སྒྲུབ་པའི་རྟགས་ཡིན་ཀྱང་ཕུང་སོགས་བདེན་མེད་དུ་སྒྲུབ་པའི་ཐ་སྙད་འབའ་ཞིག་སྒྲུབ་གྱི་རྟགས་སུ་འཇོག་པ་ལ་དཔྱད་པ་དུ་མ་དགོས་པ་འདྲའོ། །གཞན་ཡང་བདེན་གྲུབ་གྱི་གཅིག་དུ་བྲལ་དེ། བདག་དང་ཕུང་པོ་བདེན་མེད་དུ་སྒྲུབ་པའི་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་ཡིན་པར་ཐལ། དེ་སྒྲུབ་ཀྱི་ཕྱི་རྒོལ་ཡང་དག་གིས་ཕུང་པོ་བདེན་གྲུབ་ཀྱིས་གཅིག་དང་དུ་མ་གང་རུང་དང་བྲལ་བ་རྟོགས་ཟིན་ཅིང་ཕུང་པོ་བདེན་གྲུབ་ཀྱི་གཅིག་ཏུ་མེད་པ་སྟོང་ཉིད་ཡིན་པས་དེ་འདྲའི་ཕྱི་རྒོལ་གྱི་ཕུང་པོ་བདེན་མེད་ཀྱི་དོན་བློ་ངོར་གྲུབ་ཟིན་ཀྱང་། བདེན་གྲུབ་ཀྱི་གཅིག་དང་དུ་མར་མེད་པ་དེ་ལ་བདེན་མེད་ཀྱི་ཐ་སྙད་མ་རྟོགས་པས་དེ་ལ་དེ་སྒྲུབ་ཀྱི་བསྒྲུབ་བྱ་ལ་བདེན་མེད་ཀྱི་བརྡ་དང་ཐ་སྙད་ཁོ་ན་སྒྲུབ་པ་ཡིན་པའི་ཕྱིར། དེར་ཐལ། དེ་ལྟར་སྒྲུབ་པ་དེའི་ཚེ་ཕྱི་རྒོལ་དེས་གཅིག་དུ་བྲལ་གྱི་རྟགས་ལས་ཕུང་པོ་བདེན་མེད་ཀྱི་དོན་སྔར་ནས་ངེས་ཟིན་ཀྱང་དེས་བདེན་པར་མེད་པ་ཞེས་སོ་སྙམ་པའི་རྟོག་མེད་པ་དང་མིང་མི་ཤེས་པས་བསྒྲུབ་བྱ་འདི་ལ་བདེན་མེད་དོ་སྙམ་པའི་བརྡ་སྟེ་རྟོག་པ་འཇུག་པ་དང་བདེན་མེད་དོ་ཞེས་པའི་སྒྲའམ་ཐ་སྙད་སྦྱར་ཤེས་པར་བྱེད་པ་ལ་དོན་ཡོད་པའི་ཕྱིར་ཏེ། དཔེར་ན། ནོག་དང་ལྐོག་ཤལ་དང་ལྡན་པའི་སེམས་ཅན་གྱི་གོང་བུ་མཐོང་བ་ན་བ་ལང་གི་དོན་བསྒྲུབས་ཟིན་ཀྱང་བརྡ་སྦྱོར་དགོས་པའི་གང་ཟག་ལ་འདི་ནི་བ་ལང་ངོ་ཞེས་བརྡ་འབའ་ཞིག་སྦྱར་བ་དེ་ལ་དོན་ཡོད་པ་བཞིན་ཡིན་པའི་ཕྱིར་ཏེ། དབུ་མ་རྒྱན་རང་འགྲེལ་ལས། ཐ་སྙད་འབའ་ཞིག་སྒྲུབ་ཀྱི་གཏན་ཚིགས་འདི་ལ་རྟགས་དང་དཔེ་སྒྲུབ་བྱའི་དོན་གཉིས་ཀ་ཕྱི་རྒོལ་གྱིས་ཚད་མས་ངེས་ཟིན་ཀྱང་བསྒྲུབ་བྱའི་ཐ་སྙད་མ་ཤེས་པས་ན་ཕྱི་རྒོལ་གྱི་ངོས་ཟིན་དམ་བཅས་པའི་དོན་གྱི་ཕྱོགས་གཅིག་སྟེ། བསྒྲུབ་བྱར་བྱས་པའི་སྐྱོན་ཡང་མེད་དེ། ཕྱི་རྒོལ་གྱིས་བསྒྲུབས་ཟིན་པའི་ཡུལ་བདེན་མེད་ལ་སོགས་པ་དེ་ཉིད་ཀྱིས་ཡུན་གྱིས་ཤེས་པ་བརྡ་རྟོག་དང་དོན་དེའི་ཐ་སྙད་རྣམས་བསྒྲུབ་པ་ཡིན་པའི་ཕྱིར་ཏེ། དཔེར་ན་ཐ་སྙད་འབའ་ཞིག་སྒྲུབ་པའི་རྟགས་འདི་ནི་བ་ལང་གི་དོན་ཤེས་ཀྱང་ཐ་སྙད་མ་ངེས་པ་ལ། འདི་ནི་བ་ལང་ཡིན་ཏེ། ནོག་དང་ལྐོག་ཤལ་ལ་སོགས་པ་འདུས་པའི་བདག་ཉིད་ཡིན་པའི་ཕྱིར་རོ། །ཞེས་པ་ལྟ་བུའོ། །ཞེས་གསུངས་པའི་ཕྱིར། ཡང་ཁ་ཅིག་ན་རེ། སྒྱུ་མ་དེ་རྟ་གླང་དུ་སྣང་ཡང་རྟ་གླང་གིས་སྟོང་བ་བཞིན་དུ་ཀ་བ་ཀ་བར་སྣང་ཡང་ཀ་བས་སྟོང་བ་ལྟ་བུ་བུམ་སོགས་སུ་སྣང་ཡང་བུམ་སོགས་ཀྱིས་སྟོང་བ་དེ་རང་སྟོང་གི་དོན་ཡིན་ཞིང་། དེ་ཀླུ་སྒྲུབ་ཀྱི་ལུགས་ཡིན་ཟེར་ན། འོ་ན། བུམ་པ་ཡིན་པ་མི་སྲིད་པ་ལ་སོགས་པ་ཆོས་གང་ཡང་རང་ཡིན་པ་མི་སྲིད་པར་ཐལ། བུམ་པ་སོགས་ཆོས་གང་ཡང་རང་རང་གིས་སྟོང་བ་དེ་ཆོས་དེ་སྒྱུ་མ་ལྟ་བུའི་དོན་ཡིན་པའི་ཕྱིར། རྟགས་ཁས། འདོད་ན། རང་སྟོང་ཆོས་ཅན། རང་སྟོང་མ་ཡིན་པར་ཐལ་ལོ། །རི་བོང་རྭ་རི་བོང་རྭས་སྟོང་བ་ལྟར་བུམ་པ་བུམ་པས་སྟོང་ན་ཆོས་གང་ཡང་མེད་པའི་ཕྱིར། རྣམ་བཤད་ལས། དེས་ན་སྒྱུ་མ་རྟ་གླང་དུ་སྣང་ཡང་རྟ་གླང་དེས་སྟོང་བ་བཞིན་དུ་བུམ་སོགས་ཆོས་ཐམས་ཅད་བུམ་སོགས་སུ་སྣང་ཡང་བུམ་སོགས་ཀྱིས་སྟོང་བ་ནི། སྒྱུ་མ་དང་ཆོས་གཞན་རྣམས་དཔེ་དོན་སྦྱར་བའི་དོན་གཏན་མིན་ཏེ། དེ་ལྟར་ཡིན་ན་ནི་ཆོས་བུམ་པ་སོགས་གང་ཡིན་ཀྱང་ཆོས་དེ་དང་དེ་ཡིན་པ་ཞིག་མི་སྲིད་པར་འགྱུར་ཞིང་། སྒྱུ་མ་དང་བུམ་སོགས་དཔེ་དོན་དུ་སྦྱར་བ་དེ་ཡང་སྒྱུ་མའི་རྟ་རྟར་སྣང་བ་དང་བུམ་པ་བུམ་པར་སྣང་བ་སོགས་དེ་དང་དེར་སྣང་བ་སོགས་དེ་སྦྱར་བ་ཡིན་དགོས་ཀྱི་སྒྱུ་མ་དང་བུམ་པ་སོགས་ཆོས་དེ་དངོས་གཉིས་དཔེ་དོན་སྦྱར་བ་མིན་པར་འགྱུར་བའི་ཕྱིར་རོ། །ཞེས་གསུངས་སོ། །རང་རྒྱུད་པས་ཆ་བཅས་ཀྱི་རྟགས་ཀྱིས་བདེན་མེད་སྒྲུབ་པའི་སྐབས་སུ་ཁ་ཅིག་གིས། ཆ་བཅས་གཟུགས་ཅན་ཁོ་ན་ལ་སྦྱར་བ་དང་། ལ་ལས་ཆ་བཅས་འདུས་བྱས་ཁོ་ན་ལ་སྦྱོར་བ་རྣམས་མི་འཐད་པར་ཐལ། ཆ་བཅས་ནི་གཟུགས་ཤེས་སོགས་འདུས་བྱས་དང་། ནམ་མཁའ་དང་མྱང་འདས་སོགས་འདུས་མ་བྱས་ཐམས་ཅད་ལ་མ་ཁྱབ་པ་མེད་པར་སྦྱར་དགོས་པའི་ཕྱིར། དེར་ཐལ། གཞི་གྲུབ་ན་ཆ་བཅས་ཀྱིས་ཁྱད་པར་བསྒྲུབ། དེ་ནས་ཆ་བཅས་ཀྱི་རྟགས་ཀྱིས་ཆོས་ཐམས་ཅད་བདེན་མེད་དུ་སྒྲུབ། དེ་ལྟར་བྱེད་པ་ཞི་འཚོ་ཡབ་སྲས་དང་བཅོམ་ལྡན་འདས་ཀྱི་དགོངས་པ་ཡིན་པའི་ཕྱིར། དང་པོ་གྲུབ་སྟེ། གཟུགས་ཅན་རགས་པ་ཐམས་ཅད་ལ་ཤར་ལ་སོགས་པའི་ཕྱོགས་ཀྱི་ཆ་མེད་པ་མི་སྲིད་ཀྱང་གཟུགས་ཅན་གྱི་ཆུང་བའི་མཐར་ཐུག་པ་ལ་ཕྱོགས་ཀྱི་ཆ་མེད་པ་རྒྱུ་ལྡན་ཆ་མེད་འགོག་པའི་རིགས་པ་དང་། ཤེས་པ་ལ་སྔ་ཕྱིའི་ཆ་མེད་པའི་ཐོག་མཐའ་བར་གྱི་ཆ་དང་ལྡན་པའི་རྟགས་ཀྱིས་དགགགྲངས་ཅན་སོགས་ཀྱིས་བུམ་གསལ་གྱི་ལྟོ་བ་ལ་ཁྱབ་པའི་ཆ་དེས་མཆུ་ལ་ཡང་ཁྱབ། མཆུ་ལ་ཁྱབ་པའི་ཆ་དེས་ལྟོ་བ་དང་མགྲིན་ཞབས་ཕྱི་ནང་སོགས་ཐམས་ཅད་ལ་ཁྱབ་པ་སོགས་ཡིན་པས་བུམ་སྤྱི་ལ་མཆུ་ལ་ཁྱབ་ལ་ལྟོ་བ་སོགས་ལ་མ་ཁྱབ་པའི་ཆ་དབྱེར་མེད་པས་བུམ་སྤྱི་ཆ་མེད་དང་། གཙོ་བོས་ཆོས་ཐམས་ཅད་ལ་ཁྱབ་ཅིང་། དེ་ཡང་བུམ་པ་ལ་ཁྱབ་པའི་ཆ་དེས་ཤེས་བྱ་མཐའ་དག་ལ་ཁྱབ་ཕྱིར་གཙོ་བོ་ལ་བུམ་པ་ལ་ཁྱབ་ལ་ཀ་བ་ལ་མ་ཁྱབ་པའི་ཆ་སོགས་དབྱེར་མེད་པས་གཙོ་བོ་ཆ་མེད་དུ་འདོད་པ་ནི། སྤྱི་གཙོ་བོ་འགོག་པའི་རིགས་པ་སོགས་ཀྱིས་བཀག་ནས་ཆ་མེད་ཤེས་བྱ་ལ་མི་སྲིད་པར་སྒྲུབ་ནས་གཟུགས་ཅན་རྣམས་དཔེར་ན་ཆ་ཅན་བུམ་པ་དེས་རང་གི་ཆ་ཤས་མཆུ་ལྟོ་སོགས་ཐམས་ཅད་ལ་ཁྱབ་ལ། དེ་ཡང་མཆུ་ལ་ཁྱབ་པའི་ཆ་དེས་ལྟོ་བ་ལ་མ་ཁྱབ་པ་སོགས་ཡིན་པས་ཆ་ཅན་བུམ་པ་ལ་ཆ་ཤས་མཆུ་ལ་ཁྱབ་ལ་ལྟོ་བ་ལ་མ་ཁྱབ་པའི་ཆ་སོགས་ཡོད་པས་ན་ཆ་བཅས་དང་། གང་ཟག་དང་། ལུས་སོགས་གཟུགས་ཅན་ཐམས་ཅད་དེ་དང་འདྲ། ཤེས་པ་ཐུང་མཐའ་དེ་ལ་རང་གི་ཆ་ཤས་ཐོག་མཐའ་བར་གསུམ་དང་ལྡན་པ་དང་། ཤེས་བྱ་དང་དངོས་པོ་དང་ནམ་མཁའ་སོགས་གཟུགས་ཅན་མ་ཡིན་པ་རྣམས་ནི་ཆ་ཅན་ཤེས་བྱ་སོགས་ལ་རང་གི་ཆ་ཤས་ཤར་ལ་ཁྱབ་པའི་ཆ་ཡིན་ལ་ནུབ་ལ་མ་ཁྱབ་པ་སོགས་ཕྱོགས་སོ་སོ་ལ་ཁྱབ་པའི་ཆ་སོ་སོ་བ་དུ་མ་དང་། ཆ་ཅན་ཆོས་ཉིད་ལ་ཡང་བུམ་པ་ལ་ཁྱབ་ལ་ཀ་བ་ལ་མ་ཁྱབ་པའི་ཆ་སོགས་དང་། བུམ་པའི་མཆུ་ལ་ཁྱབ་ལ་བུམ་པའི་ལྟོ་བ་ལ་མ་ཁྱབ་པའི་ཆ་སོགས་དང་། བློ་སྔ་མས་རྟོགས་པ་ཡིན་པའི་ཆ་དང་བློ་ཕྱི་མའི་རྟོགས་པ་ཡིན་པའི་ཆ་སོགས་དང་། ཡང་བུམ་པ་ཡིན་པའི་ཆ་དེ་བུམ་པ་ཤེས་བྱ་ཡིན་པའི་ཆ་མ་ཡིན་པར་རྟོགས་ངོར་ཤར་བ་ལྟར་ཡིན་པ་ལ་སོགས་པ་གཞི་གྲུབ་ཐམས་ཅད་ཆ་བཅས་སུ་སྒྲུབ་པ་ཡིན་པའི་ཕྱིར། གཉིས་པ་གྲུབ་སྟེ། དེ་ནས་ཆ་དང་ཆ་ཅན་གཉིས་ཀ་ངོ་བོ་ཐ་དད་ཡིན་ན་དེ་གཉིས་ལ་ཆ་དང་ཆ་ཅན་གྱི་འབྲེལ་བ་མེད་པར་འགྱུར་བའི་རྒྱུ་མཚན་གྱི་དེ་གཉིས་ངོ་བོ་ཐ་དད་པ་བཀག་ནས་ངོ་བོ་གཅིག་ཏུ་བསྒྲུབ། དེ་ཚེ་ཆ་དང་ཆ་ཅན་གཉིས་ཀ་བློ་ངོར་འཆར་བཅུག་ནས་ཡིད་ཇི་ལྟར་གཏད་ཀྱང་། ཡིད་ཚུལ་ལ་དེ་གཉིས་ངོ་བོ་གཅིག་ཡིན་ནའང་སྣང་ཚུལ་ལ་ངོ་བོ་ཐ་དད་དུ་སྣང་བ་ཡིན་པར་བསྙོན་མེད་དུ་ཤེས་པར་བྱ། དེ་ནས་ཆ་དང་ཆ་ཅན་ངོ་བོ་གཅིག་ཏུ་གྲུབ་པ་དེ་བློ་ལ་དེ་ལྟར་སྣང་བའི་དབང་གིས་མ་བཞག་པར་རང་ངོས་ནས་གྲུབ་པ་ཞིག་ཡིན་ན་སྣང་ཚུལ་དང་གནས་ཚུལ་མཐུན་དགོས་སམ་མི་དགོས་ཞིབ་ཏུ་བསམ་པ་ན་དགོས་པ་ཁོ་ནར་སྣང་འོང་། དེའི་ཚེ་རང་གི་བློ་ངོར་སྣང་ཚུལ་དང་དེ་གཉིས་ངོ་བོ་གཅིག་ཡིན་པ་གཉིས་ཀར་ཤར་བའི་སྒོ་ནས་སྣང་གནས་མི་མཐུན་པ་ལ་ངེས་པར་དྲངས་པས་ཆ་དང་ཆ་ཅན་བདེན་མེད་དུ་ངེས་པར་འགྱུར་བ་ཡིན་པའི་ཕྱིར་ཏེ། དེ་ལྟར་རྟོག་པ་ལ་ཆ་དང་ཆ་ཅན་ངོ་བོ་ཐ་དད་དུ་སྣང་ཡང་གནས་ཚུལ་ལ་ངོ་བོ་གཅིག་ཏུ་གྲུབ། རྟོག་མེད་ལ་ཆ་དང་ཆ་ཅན་གཅིག་ཏུ་སྣང་ཡང་གནས་ཚུལ་ལ་དེ་གཉིས་ཐ་དད་དུ་གྲུབ་པ་ལ་ངེས་པ་དྲངས་སྟེ། དེ་ནས་ཆ་དང་ཆ་ཅན་གཉིས་བློ་ལ་སྣང་བའི་དབང་གིས་སྣང་བ་ཙམ་མ་ཡིན་པའི་རང་ཚུགས་ཐུབ་པ་ཞིག་ཡོད་པ་དེ་བློ་ངོར་འཆར་བཅུག་ནས་དེ་འདྲ་ཞིག་ཡོད་ན་དེ་སྣང་ཚུལ་དང་རང་གི་གནས་ཚུལ་མཐུན་དགོས་སམ་མི་དགོས་སྙམ་དུ་བསམ་ན་ནི་དགོས་པར་ངེས་འོངས། དེ་ནས་སྣང་གནས་མི་མཐུན་པའི་ཚུལ་ལ་བསམ་པས་བློ་ལ་སྣང་བ་ཙམ་གྱི་རྫུན་པ་ལས་དོན་གྱི་སྡོད་ལུགས་སུ་མེད་པར་རྟོགས་པར་འགྱུར་བའི་ཕྱིར་རོ། །གསུམ་པ་གྲུབ་སྟེ། དབུ་མ་རྒྱན་རང་འགྲེལ་ལས། དེ་ལ་ཆོས་ཐམས་ཅད་ལ་ཁྱབ་པ་ནི་ནམ་མཁའ་དང་ཤེས་བྱ་དང་ཆོས་ཉིད་ལ་སོགས་པའོ། །མ་ཁྱབ་པ་ནི་གཟུགས་ཅན་རགས་པ་དང་རྡུལ་ཕྲ་རབ་རྣམས་སོ། །ཆོས་དེ་དག་ཐམས་ཅད་ཀྱང་ཆ་མེད་པའི་གཅིག་པུའི་རང་བཞིན་ཡིན་པ་དང་། འགལ་བར་བརྟེན་པ་སྟེ་འགལ་བར་གནས་པ་དང་། གཟུགས་ཤེས་སོགས་སྟེང་འོག་གི་ཆ་སོགས་ཀྱི་ཆ་དང་སྔ་ཕྱིའི་ཆ་ཐ་དད་པ། ནམ་མཁའ་སོགས་ཁྱབ་པ་རྣམས་ཕྱོགས་ཀུན་དང་འབྲེལ་བའི་ཆ་ཡོད་པས་ན། ཁྱབ་པ་རྣམས་ཆ་མེད་པའི་གཅིག་པུར་ག་ལ་འགྱུར། ཞེས་པ་ནས། ཆ་བཅས་ཀྱི་རྟགས་ཀྱིས་ནམ་མཁའ་ལ་སོགས་པ་འདུས་མ་བྱས་མཐའ་དག་བདེན་གྲུབ་ཀྱང་སྔར་བསལ་ཟིན་ཏེ། ཁམས་བཅོ་བརྒྱད་པོ་དེ་དག་ནི་རང་བཞིན་ཏེ་བདེན་པར་མེད་པ་ཉིད་བསལ་ལོ་སྟེ་གྲུབ་པོ། །ཞེས་དང་། དེ་ལས་གཅིག་པུའི་རང་བཞིན་ནི། དེའི་འགྲེལ་བཤད་ལས། གཅིག་པ་ཞེས་བྱ་བ་ནི་ཆ་མེད་པ་ཉིད་དོ། །ཞེས་དང་། ལངས་གཤེགས་ལས། ཆ་མེད་པའི་གཅིག་ཏུ་གྲུབ་པ་དང་གཞན་ཆ་བཅས་ཀྱི་སྣང་གནས་མཐུན་པར་གྲུབ་པ་ཉིད་སྤངས་པ་ཡི། གཟུགས་ནི་ཇི་ལྟར་མེ་ལོང་ལ་བྱད་བཞིན་སྣང་ཡང་དེ་ན་བྱད་བཞིན་ཡོད་པ་མ་ཡིན་པ་དེ་བཞིན་དུ་བདེན་པའི་དངོས་པོའི་ངོ་བོ་ཉིད་ཡོད་པ་མ་ཡིན། ཞེས་གསུངས་པའི་ཕྱིར། ཇི་སྐད་དུ་རྣམ་བཤད་ལས། དེ་ལྟར་བྱེད་པ་ཞི་འཚོ་ཡབ་སྲས་ཀྱི་བཞེད་པ་ཡིན་པས་ཆ་དང་ཆ་ཅན་དངོས་པོ་ཁོ་ན་ལ་རྩི་བ་བདག་གི་བློ་གྲོས་ཆུང་བའི་སྐྱོན་ནོ། །ཞེས་གསུངས་པའི་ཕྱིར་རོ། །གཉིས་པ་རང་ལུགས་ལ། བདེན་གྲུབ་དང་བདེན་འཛིན་ངོས་བཟུང་། འཇིག་རྟེན་པ་ལ་ལྟོས་པའི་བདེན་རྫུན་སྒྱུ་མའི་དཔེས་བསྟན་པ། དཔེ་དོན་ལ་སྦྱར་ནས་བཤད་པའོ། །དང་པོ་ལ། དགག་བྱ་ངོས་འཛིན་གྱི་གཞུང་དགོད་པ། གཞུང་གི་དོན་བཤད་པ། བཤད་པའི་ཐོན་ཆོས་དང་གསུམ། དང་པོ་ནི། དབུ་མ་སྣང་བ་ལས། དངོས་པོ་ཡང་དག་པར་ངོ་བོ་ཉིད་མེད་པ་དག་ལ་ཡང་དེ་ལས་ལྡོག་པའི་རྣམ་པར་སྒྲོ་འདོགས་པའི་འཁྲུལ་བའི་བློ་གང་ཡིན་པ་དེ་ནི་ཀུན་རྫོབ་ཅེས་བྱ་སྟེ། འདིའམ་འདིས་དེ་ཁོ་ན་ཉིད་སྒྲིབ་པ་ལྟ་བུར་བྱེད། འགེབས་པ་ལྟ་བུར་བྱེད་པའི་ཕྱིར་རོ། །དེ་སྐད་དུ་མདོ་ལས་ཀྱང་། དངོས་རྣམས་སྐྱེ་བ་ཀུན་རྫོབ་ཏུ། །དམ་པའི་དོན་དུ་རང་བཞིན་མེད། །རང་བཞིན་མེད་ལ་འཁྲུལ་བ་གང་། །དེ་ནི་ཡང་དག་ཀུན་རྫོབ་འདོད། །ཅེས་གསུངས་སོ། །དེ་ལས་བྱུང་བའི་ཕྱིར་དཔེ་ཉེ་བར་བསྟན་པ་མཐོང་བའི་དངོས་པོ་ཀུན་རྫོབ་པ་ཁོ་ན་ཡིན་ཞེས་བྱའོ། །དེ་ཡང་ཐོག་མ་མེད་པའི་འཁྲུལ་བའི་བག་ཆགས་ཡོངས་སུ་སྨིན་པའི་དབང་གིས་བྱུང་ལ། དེས་ཀྱང་སྲོག་ཆགས་ཐམས་ཅད་ལ་ཡང་དག་པར་དངོས་པོའི་བདག་ཉིད་ལྟ་བུར་ཉེ་བར་བསྟན་པ་མཐོང་བར་འགྱུར་ཏེ། དེའི་ཕྱིར་དེ་དག་གི་བསམ་པའི་དབང་གིས་དངོས་པོ་རྫུན་པའི་ངོ་བོ་ཐམས་ཅད་ནི། ཀུན་རྫོབ་ཏུ་ཡོད་པ་ཁོ་ནའོ། །ཞེས་བྱུང་། ༈གཉིས་པ་གཞུང་གི་དོན་བཤད་པ་ནི། དངོས་པོ་ཞེས་པ་ནས་འགེབས་པ་ལྟ་བུར་བྱེད་པའི་ཕྱིར་རོ་ཞེས་པ་ནི་དངོས་པོ་འདི་རྣམས་ཡང་དག་པར་གྲུབ་པའི་ངོ་བོ་ཉིད་མེད་པ་ག་ལ་ཡང་དེ་ལས་ཟློག་པའི་ཡང་དག་པར་གྲུབ་པའི་རྣམ་པར་སྒྲོ་འདོགས་པའི་འཁྲུལ་བའི་བློ་གང་ཡིན་པ་དེ་ནི་ཀུན་རྫོབ་ཅེས་བྱ་སྟེ། འདི་སྒྲིབ་བྱེད་ཡིན་པའམ་འདིས་དེ་ཁོ་ན་ཉིད་མཐོང་བ་གོས་ཀྱིས་སྒྲིབ་པ་ལྟ་བུར་བྱེད། འགེབས་པ་ལྟ་བུར་བྱེད་པས་ན་ཀུན་རྫོབ་བརྗོད་པའི་ཕྱིར་རོ། །ཞེས་པ་སྟེ། དངོས་པོ་རྣམས་བདེན་གྲུབ་དུ་འཛིན་པའི་བདེན་འཛིན་དེས་དངོས་པོའི་དེ་ཁོ་ན་ཉིད་མཐོང་བ་ལ་སྒྲིབ་པར་བྱེད་པས་ན་བདེན་འཛིན་དེ་ཀུན་རྫོབ་པ་ཡིན་པར་བསྟན། དེའི་ཤེས་བྱེད་དུ་ལང་གཤེགས་ཀྱི་ལུང་དྲངས་པའི་ཚིག་རྐང་དང་པོས། གཟུགས་སོགས་དངོས་པོ་རྣམས་ཀྱི་སྐྱེ་འགག་རྣམས་བློ་གནོད་མེད་ལ་སྣང་བའི་དབང་གིས་བཞག་ཙམ་དུ་གྲུབ་པ་དེ་ཀུན་རྫོབ་ཏུ་གྲུབ་ཚད་དུ་བསྟན། ཚིག་རྐང་གཉིས་པས། དམ་པའི་དོན་དུ་དེ་དམ་རྣམས་བློ་གནོད་མེད་ལ་སྣང་བའི་དབང་གིས་བཞག་པ་ཙམ་མ་ཡིན་པའི་རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པའི་རང་བཞིན་མེད་པར་བསྟན། ཚིགས་རྐང་གསུམ་པས། དངོས་པོ་རྣམས་དོན་དམ་པར་གྲུབ་པའི་རང་བཞིན་མེད་པ་ལ་དོན་དམ་པར་གྲུབ་པའི་རང་བཞིན་ཡོད་པར་འཁྲུལ་བ་དེ་བསྟན། ཚིགས་རྐང་བཞི་པས། དེ་ལྟར་འཁྲུལ་བའི་བདེན་འཛིན་དེ་ནི། དེ་ཁོ་ན་ཉིད་མཐོང་བ་ལ་གོས་ཀྱིས་འགེབས་པ་ལྟར་གྲུབ་པ་དང་ཡོད་པའི་ཀུན་རྫོབ་ཡིན་པས་ན་ཡང་དག་ཀུན་རྫོབ་ཡིན། ཞེས་བསྟན། དེ་ལས་བྱུང་བའི་ཞེས་པ་ནས། ཡིན་ཞེས་བྱའོ། །ཞེས་པ་ནི། བདེན་པར་སྣང་བ་ནི་བདེན་འཛིན་དེ་ལས་བྱུང་བའི་ཕྱིར་ན་བདེན་འཛིན་དེས། བདེན་པར་ཡོད་པ་ལྟར་དུ་ཉེ་བར་བསྟན་པའི་བདེན་གྲུབ་ཏུ་མཐོང་ཞིང་སྣང་བའི་གཟུགས་སྒྲ་སོགས་དངོས་པོ་རྫུན་པ་ཐམས་ཅད་ནི་རྫུན་པའམ་ཀུན་རྫོབ་པ་ཁོ་ན་ཞེས་བྱའོ། །ཞེས་པ་སྟེ། བདེན་འཛིན་གྱིས་སེམས་རྒྱུད་བསླད་པའི་དབང་གིས་བདེན་པར་མེད་བཞིན་དུ་རྟོག་པ་ལ་བདེན་པར་སྣང་བའི་གཟུགས་སོགས་རྫུན་པ་འདི་རྣམས་ཀུན་རྫོབ་པ་སྟེ་བདེན་པར་མིན་པར་རྫུན་པ་ཁོ་ན་ཡིན་ཞེས་བསྟན་དེ་ཡང་ཞེས་པ་ནས། མཐོང་བར་འགྱུར་ཏེ། ཞེས་པ་ནི། བདེན་པར་སྣང་བ་དེ་ཡང་ཐོག་མ་མེད་པའི་དུས་ནས་འཁྲུལ་བའི་བདེན་འཛིན་གྱི་བག་ཆགས་ཡོངས་སུ་སྨིན་པའི་དབང་གིས་དབྱུང་བ་ཡིན་ལ། བག་ཆགས་སྨིན་པ་དེས་ཀྱང་སྲོག་ཆགས་ཏེ་སེམས་ཅན་ཐམས་ཅད་ལ་ཆོས་རྣམས་ཡང་དག་པར་གྲུབ་པའི་དངོས་པོ་མེད་ཀྱང་ཡང་དག་པར་གྲུབ་པའི་དངོས་པོའི་བདག་ཉིད་ལྟ་བུར་ཉེ་བར་བསྟན་པ་མཐོང་བར་འགྱུར་ཏེ། ཞེས་པ་སྟེ། བདེན་པར་འཛིན་པའི་བག་ཆགས་ཀྱི་དབང་གིས་སྲོག་ཆགས་དེ་སེམས་ཅན་ཐམས་ཅད་ལ་གཟུགས་སོགས་དངོས་རྣམས་བདེན་པར་མེད་བཞིན་དུ་བདེན་པར་འཛིན་པའི་རྟོག་པ་སྐྱེ་བ་ཡིན་པས། དེ་འདྲའི་ཐོག་མེད་ཀྱི་བག་ཆགས་ཀྱི་དབང་གིས་བྱུང་བའི་བདེན་འཛིན་དེ་བདེན་འཛིན་ལྷན་སྐྱེས་ཡིན་པར་བསྟན། དེའི་ཕྱིར་སོགས་ནི། དངོས་པོ་རྣམས་ཡང་དག་པར་མེད་བཞིན་ཡང་དག་པར་སྣང་བ་ཡིན་པ་དེའི་ཕྱིར་སྲོགས་ཆགས་དེ་དག་གི་བསམ་པ་གནོད་མེད་ལ་སྣང་བའི་དབང་གིས་ཕར་བཞག་པ་ཙམ་དུ་ཡོད་པའི་དངོས་པོ་རྫུན་པའི་ངོ་བོ་ཐམས་ཅད་ནི། ཀུན་རྫོབ་ཏུ་ཡོད་པ་ཁོ་ནའོ་ཞེས་བྱའོ། །ཞེས་པ་སྟེ། སྲོག་ཆགས་དེ་དག་གི་བསམ་། པ་རྟོག་པ་དང་རྟོག་མེད་ཀྱི་བློ་གནོད་མེད་ལ་སྣང་བའི་དབང་གིས་བཞག་པ་ཙམ་དུ་ཡོད་པ་དེ། ཀུན་རྫོབ་ཏུ་ཡོད་པའི་དོན་དུ་དངོས་སུ་བསྟན་ནས། ཤུགས་ལ་བློ་གནོད་མེད་ལ་སྣང་བའི་དབང་གི་བཞག་པ་ཙམ་མ་ཡིན་པར་ཡུལ་རང་གི་ཐུན་མོང་མ་ཡིན་པའི་སྡོད་ལུགས་ཀྱི་ངོས་ནས་གྲུབ་པ་དེ། དགག་བྱ་བདེན་པར་གྲུབ་པ་དང་། དོན་དམ་པར་གྲུབ་པ་དང་། ཡང་དག་པར་གྲུབ་པ་དང་། དེ་ཁོ་ན་ཉིད་དུ་གྲུབ་པ་དང་། གནས་ལུགས་སུ་གྲུབ་པ་ཡིན་པར་བསྟན་པའི་ཕྱིར། སྣང་བ་ལས། དེ་དག་གི་བསམ་པའི་དབང་གིས་དངོས་པོ་རྫུན་པ་ཞེས་པ་འདི་ལས་གསལ་བའི་དགག་བྱ་ངོས་འཛིན་རང་རྒྱུད་པའི་གཞུང་ཁུངས་ཐུབ་རྣམས་སུ་མ་བྱུང་བར་རྗེ་བླ་མས་གསུངས་པའི་ཕྱིར་ཏེ། ལུང་དེས་དཔེར་ན་སྒྱུ་མའི་རྟ་དེ་དེ་སྣང་བའི་བློ་ལ་མ་ལྟོས་པར་མེད་ཅིང་ལྟོས་ནས་འཇོག་དགོས་པ་ལྟར་ཕྲལ་གྱི་འཁྲུལ་རྒྱུས་མ་བསླད་པའི་བློ་གནོད་མེད་ལ་སྣང་བའི་དབང་གིས་བཞག་པ་ཙམ་དུ་གྲུབ་པ་དེ་ཀུན་རྫོབ་ནམ་བདེན་མེད་རྫུན་པར་གྲུབ་པའི་ཚད་དུ་བསྟན་ལ། དེ་ལས་བཟློག་པའི་གནོད་མེད་ལ་སྣང་བའི་དབང་གིས་ཡུལ་དེ་སྣང་བྱར་གྲུབ་མི་དགོས་པར་ཀ་བུམ་སོགས་རང་གི་སྡོད་ལུགས་ཐུན་མོང་མ་ཡིན་པ་ལྟར་དུ་རང་ཚུགས་ཐུབ་པར་གྲུབ་པ་དེ་རྫུན་པའི་བཟློག་ཟླ་བདེན་པར་གྲུབ་པ་ཡིན་པའི་ཕྱིར་རོ། །དེ་ལ་བློ་གནོད་མེད་ནི་མཁྲིས་ནད་ཀྱིས་བསླད་པའི་དུང་སེར་སྣང་གི་དབང་ཤེས་གྱིས་དུང་སེར་བོར་གྲུབ་པ་འཇོག་ཀྱང་དུང་སེར་བོར་གྲུབ་པ་གཏན་མེད་པ་སོགས་གནོད་བཅས་ཀྱི་བློས་ཀུན་རྫོབ་འཇོག་མི་ཐུབ་པས་འཕྲལ་ཀྱི་འཁྲུལ་རྒྱུས་མ་བསླད་པའི་མིག་ཤེས་སོགས་རྟོགས་བཅས་རྟོག་མེད་རྣམས་སོ། །གསུམ་པ་བཤད་པའི་ཐོབ་ཆོས་ནི། ལུགས་འདིའི་བདེན་པར་གྲུབ་ཚད་དང་ཐ་སྙད་དུ་གྲུབ་ཚད་གཉིས་ཡོད་དོ། །བློ་གནོད་མེད་ལ་སྣང་བའི་དབང་གིས་བཞག་ཙམ་མ་ཡིན་པར་རང་གི་སྡོད་ལུགས་སུ་གྲུབ་པ་དེ་བདེན་གྲུབ་ཀྱི་ཚད་དང་བློ་གནོད་མེད་ལ་སྣང་བའི་དབང་གིས་བཞག་ཙམ་དུ་གྲུབ་པ་ཀུན་རྫོབ་ཏུ་གྲུབ་ཚད་དང་། དེ་ལྟར་གྲུབ་པར་འཛིན་པའི་བློ་ཐོག་མེད་ནས་གོམས་པའི་བག་ཆགས་ཙམ་ལས་སྐྱེས་པ་ནི་བདེན་འཛིན་གྱི་རྟོག་པ་ལྷན་སྐྱེས་ཡིན་པ་དང་། བདེན་འཛིན་དེས་ཡང་དག་པའི་དེ་ཁོ་ན་ཉིད་གོས་ཀྱིས་འགེབས་པ་ལྟར་སྒྲིབ་པས་ན་དེ་ལ་ཀུན་རྫོབ་ཅེས་བཤད་པའི་ཕྱིར། དང་པོ་གྲུབ་སྟེ། དེ་དག་གི་བསམ་པའི་དབང་གི་ཞེས་པས་ཐ་སྙད་དུ་གྲུབ་ཚུལ་བསྟན་པ་གང་ཞིགཐ་སྙད་དུ་གྲུབ་ཚུལ་གཅིག་བཞག་པ་དེའི་བཟློག་ཟླ་བདེན་གྲུབ་ལ་བྱེད་དགོས་པའི་ཕྱིར་ཏེ། ལང་གཤེགས་ལས། ཆོས་རྣམས་སྐྱེ་བ་ཀུན་རྫོབ་ཏུ། །དམ་པའི་དོན་དུ་རང་བཞིན་མེད། །ཅེས་དང་། ཡུམ་གྱི་མདོ་ལས། གཟུགས་སོགས་ཐ་སྙད་དུ་ཡོད་པར་དོན་དམ་པར་མེད་ཅེས་ཐ་སྙད་དུ་ཡོད་པའི་ཟློག་ཟླ་དོན་དམ་ཡོད་པ་རྣམ་པར་བཤད་པ་དང་། རྣམ་བཤད་ལས། རང་རྒྱུད་པའི་གཞུང་ཁུང་ཐུབ་གཞན་རྣམས་ལས་དགག་བྱ་ངོས་འཛིན་གསལ་བར་མི་འབྱུང་ལ། དབུ་མ་སྣང་བ་ལས་དེ་དག་གི་བསམ་པའི་དབང་གིས་དངོས་པོ་རྫུན་པའི་ངོ་བོ། ཞེས་བསམ་པ་སྟེ་བློ་གནོད་མེད་ལ་སྣང་བའི་དབང་གིས་བཞག་ཙམ་དེ་ཀུན་རྫོབ་ཏུ་ཡོད་ཚུལ་ཡིན་པ་དངོས་སུ་བཤད་པའི་བཟློག་ཕྱོགས་ཀྱི་ཡོད་པ་ནི་བློ་ལ་སྣང་བའི་དབང་གིས་བཞག་མི་དགོས་པར་རང་གི་སྡོད་ལུགས་སུ་གྲུབ་པའི་དོན་དམ་པར་ཡོད་པའམ་བདེན་གྲུབ་ཏུ་ཡོད་པ་དེ་ཡིན་པར་ཤེས་ནུས་པའི་དེ་ལྟར་ལུང་དེའི་དགག་བྱ་ངོས་འཛིན་བཤད་ན། ཞེས་གསུངས་པའི་ཕྱིར། གཉིས་པ་གྲུབ་སྟེ། དབུ་མ་སྣང་བ་ལས། ཀུན་རྫོབ་ཏུ་གྲུབ་པ་དང་ཐ་སྙད་དུ་གྲུབ་པ་ཞེས་པའི་ཀུན་རྫོབ་དང་ཐ་སྙད་གཉིས་ནི་ཀུན་རྫོབ་འཇོག་བྱེད་ཀྱི་བློ་གནོད་མེད་ལ་བྱེད་པ་ཡིན་པས་བློ་དེ་ནི་རང་གི་གཞལ་བྱ་ཡོད་པ་ལ་ཚད་མས་མི་གནོད་པ་གཅིག་དགོས་པ་ཅན་འདི་གཉིས་ནི་ཀུན་རྫོབ་འཇོག་བྱེད་ཀྱི་བློ་གནོད་མེད་དུ་བྱེད་པའི་ཕྱིར། དེར་ཐལ། ཀུན་རྫོབ་འཇོག་བྱེད་ཀྱི་ཀུན་རྫོབ་དེ་བདེན་འཛིན་གྱི་ཀུན་རྫོབ་མ་ཡིན་པའི་ཕྱིར། ལང་གཤེགས་ལས། དངོས་རྣམས་སྐྱེ་བ་ཀུན་རྫོབ་ཏུ། །ཞེས་དང་། དེའི་དོན་བཤད་པར། དབུ་མ་སྣང་བ་ལས། དེའི་ཕྱིར་དེ་དག་གི་བསམ་པའི། །ཞེས་པ་ནས། ཡོད་པ་ཁོ་ནའོ། །ཞེས་དང་། དེ་བཤད་པ་ལ་རྣམ་བཤད་ལས། སྲོག་ཆགས་དེ་དག་གི་བསམ་པ་ནི། ཞེས་པ་ནས། དོན་མ་ཡིན་ཏེ། ཞེས་གསུངས་པའི་ཕྱིར། །གསུམ་པ་གྲུབ་སྟེ། དེ་འདྲའི་འཁྲུལ་བ་ནི་དཔྱད་སྟོབས་ལས་བྱུང་བ་མ་ཡིན་པས་ན་ལྷན་སྐྱེས་ཡིན་པ་གང་ཞིགདེ་ཡང་དབང་ཤེས་ལ་བདེན་འཛིན་ཡོད་པར་མི་འཐད་པས་ཡིད་ཤེས་རྟོགས་པ་ཡིན་དགོས་པའི་ཕྱིར། དེར་ཐལ། དབང་ཤེས་ལ་བདེན་འཛིན་ཡོད་ན་དབང་ཤེས་དང་སྒྲིབ་པའི་གཞི་མཐུན་ཡོད་དགོས་ཀྱང་། གཟུགས་མེད་སོགས་ལ་དབང་ཤེས་མེད་ཀྱང་འཁོར་རྩ་ཡོད་པ་ལ་སོགས་པའི་རྒྱུ་མཚན་གྱིས་དབང་ཤེས་སུ་གྱུར་པའི་འཁོར་བར་འཆིང་བྱེད་འཇོག་པ་མི་རུང་བ་སྟོང་ཐུན་ལྟར་ཡིན་པའི་ཕྱིར། ལང་གཤེགས་ལས། རང་བཞིན་མེད་ལ་འཁྲུལ་བ་གང་། །ཞེས་དང་། དེའི་བཤད་པའི་འཁྲུལ་བའི་དུས་དང་འཁྲུལ་བའི་ཚུལ་ནི་དབུ་མ་སྣང་བ་ལས། དེ་ཡང་ཐོག་མ་མེད་པའི་འཁྲུལ་བའི། །ཞེས་པ་ནས། བསྟན་པ་མཐོང་བར་འགྱུར་ཏེ། ཞེས་དང་། དེ་བཤད་པ་ལ། རྣམ་བཤད་དུ། དེ་ཡང་ནས་བྱུང་བའི་བར་གྱིས་ནི། །ཞེས་སོགས་གསུངས་པའི་ཕྱིར། བཞི་པ་གྲུབ་སྟེ། ལང་གཤེགས་ལས། དེ་ནི་ཡག་དག་ཀུན་རྫོབ་འདོད། །ཅེས་དང་། དེ་འཆད་པར་དབུ་མ་སྣང་བ་ལས། དངོས་པོ་ཡང་དག་པར་ངོ་བོ་ཉིད་མེད་པ། ཞེས་པ་ནས། འགེབས་པ་ལྟ་བུར་བྱེད་པའི་ཕྱིར་རོ། །ཞེས་དང་། དེ་བཤད་པ་ལ་རྣམ་བཤད་ལས། དེ་ནི་ཞེས་པ་ཡན་ཅད་ནི། །ཞེས་པ་ནས། སྒྲིབ་པར་བྱེད་པའོ། །གཉིས་པ་འཇིག་རྟེན་པ་ལ་ལྟོས་པའི་བདེན་རྫུན་སྒྱུ་མའི་དཔེས་བསྟན་པ་ནི། ཆོས་རྣམས་བློས་དབང་གིས་བཞག་པ་ཙམ་གྱིས་ཡོད་པ་དང་མ་བཞག་པར་ཡོད་པའི་ཚུལ་དེ་ཇི་ལྟར་ཡིན་ཤེས་པ་ལ་སྒྱུ་མའི་དཔེའི་སྟེང་ནས་ཤེས་པར་བྱེད་པ་དེ་ཉིད་བསྔགས་པས་དེ་བཤད་ན། སྒྱུ་མ་མཁན་གྱིས་སྤྲུལ་གཞི་རྡེའུ་ཤིང་སོགས་རྟ་གླང་དུ་སྤྲུལ་བ་ན་མིག་བསླད་པའི་ལྟད་མོ་པ་ལ་སྒྱུ་མའི་རྟ་གླང་པོ་སྣང་བ་དེ་བསླད་པའི་མིག་གི་ཤེས་པ་ལ་ཕར་མ་སྣང་བར་དོན་སྡོད་ལུགས་སུ་གྲུབ་པའི་རྟ་དང་གླང་པོ་ཅུང་ཟད་ཀྱང་མེད་དོ། །དེ་བཞིན་དུ་དངོས་པོ་དང་དངོས་མེད་ཀྱི་ཆོས་ཐམས་ཅད་རང་སྣང་བའི་བློ་གནོད་མེད་ལ་མ་སྣང་བར་གང་དུ་སྣང་བའི་གཞི་དེར་སྡོད་ལུགས་སུ་གྲུབ་པའམ་རང་ཚུགས་ཐུབ་པ་ཅན་གྱི་དངོས་པོ་དང་དངོས་མེད་ཀྱི་ཆོས་གང་ཡང་མེད་དོ། །ཡང་མིག་བསླད་པའི་ལྟད་མོ་བ་ལ་གཞི་གང་དུ་སྣང་བ་དེར་རྟ་གླང་མཚན་ཉིད་པ་ཞིག་ཡུལ་གྱི་གོ་ས་མནན་ནས་བསྡད་པར་སྣང་ལ། དེ་བཞིན་དུ་བདེན་འཛིན་འཁྲུལ་བའི་བློ་ལ་ཀ་བུམ་སོགས་གང་སྣང་བའི་གཞིར་རང་གི་ངོ་བོ་རང་ཚུགས་ཐུབ་པ་ཞིག་གྲུབ་ཡོད་པར་སྣང་ལ། སྣང་བ་ལྟར་གྲུབ་པ་ནི་དགག་བྱ་བདེན་གྲུབ་ཡིན་ནོ། །འོ་ན་སྤྲུལ་གཞི་ལ་སྒྱུ་མའི་རྟ་གླང་སྣང་བ་དེ་སྤྲུལ་གཞིའི་ངོས་ནས་ཚུར་སྣང་འམ་སྤྲུལ་གཞི་རང་ཉིད་རྟ་གླང་དུ་སྣང་བ་ཡིན་ནམ། སྤྲུལ་གཞིའི་ངོས་ནས་རྟ་གླང་གི་སྣང་བ་ཅུང་ཟད་མ་ཤར་ཡང་སྤྲུལ་གཞི་ལ་བརྟེན་ནས་བློ་ལ་ཕར་སྣང་བ་ཡིན་ཞེ་ན། ཐལ་འགྱུར་བའི་ལུགས་ལ་ཕྱི་མ་ལྟར་ཡིན་ཀྱང་ལུགས་འདིར་ཕྱི་མ་ལྟར་མི་རུང་ཞིང་སྔ་མ་ལྟར་ཏེ། ལུགས་འདིའི་སྒྱུ་མའི་རྟ་གླང་དེ་རང་སྣང་བའི་བློ་ལ་སྣང་བ་ལ་ལྟོས་ནས་གཞི་དེར་སྒྱུ་མའི་རྟ་གླང་ཡོད་པར་འཇོག་དགོས་ཀྱི་དེ་ལ་ལྟོས་ནས་མ་བཞག་པར་སྒྱུ་མའི་རྟ་གླང་གི་རྣམ་པ་རང་ཚུགས་ཐུབ་པ་ཅན་ཞིག་གང་དུ་སྣང་བའི་གཞི་དེར་མེད་ཀྱང་། སྣང་བའི་དབང་གིས་བཞག་པའི་སྒྱུ་མའི་རྟ་གླང་གི་རྣམ་པ་དེ་སྤྲུལ་གཞིའི་ཚོགས་པ་དེ་ཉིད་ཡིན་པས་སྤྲུལ་གཞི་རྟ་གླང་དུ་སྣང་བ་ཡིན་ལ། དེ་བཞིན་དུ་བུམ་པ་ཡང་བུམ་འཛིན་ཤེས་པ་ལ་སྣང་བའི་དབང་གིས་མ་བཞག་པར་རང་གི་སྡོད་ལུགས་སུ་གྲུབ་པ་ཞིག་མེད་ཀྱང་བུམ་པ་དེ་རང་གི་གདགས་གཞི་དང་བཅས་པ་བློ་ལ་སྣང་བའི་དབང་གི་ཕར་བཞག་པ་དེ་ལ་བུམ་པར་སྣང་བ་ན་གདགས་གཞིའི་ཚོགས་པ་བུམ་པ་ཡིན་པར་འཚོལ་བས་རྙེད་པར་འགྱུར་ཕྱིར་གདགས་གཞི་བུམ་པར་སྣང་བའི་གདགས་གཞིའི་ངོས་ནས་བུམ་པར་སྣང་བ་ཡིན་དགོས་པའི་ཕྱིར་ཏེ། གདགས་གཞིའི་ངོས་ནས་སྣང་རྒྱུའི་བུམ་པ་དེ་མ་གྲུབ་པར་བློ་ལ་ཕར་སྣང་བ་ཁོ་ན་ཡིན་ན། ལྟོ་ལྡིར་བ་ལ་བུམ་པར་སྣང་ལ་གཞན་ལ་བུམ་པར་མི་སྣང་བའི་རྒྱུ་མཚན་མེད་པའི་ཕྱིར་ཏེ། བུམ་པ་ཡུལ་གྱི་ངོས་ནས་མ་གྲུབ་པའི་ཕྱིར། ཁྱབ་སྟེ། གང་སྣང་རྒྱུ་དེ་སྣང་བའི་གཞི་དེར་མ་གྲུབ་ཀྱང་སྣང་ན་བུམ་པ་མེད་པའི་ཆོས་ཐམས་ཅད་ལ་ཡང་བུམ་པར་སྣང་རུང་བའི་ཕྱིར་དང་། བུམ་པ་དེ་གདགས་གཞིའི་ངོས་ནས་མ་གྲུབ་ན་དེ་ལས་གཞན་དུ་ཡང་བུམ་པ་མ་དམིགས་པས་བུམ་པ་མེད་དགོས་པའི་ཕྱིར། དཔེར་ན་སྒྱུ་མའི་རྟ་གླང་གྲུབ་པར་སྣང་ཡང་རྟར་གྲུབ་པ་གཞི་མ་གྲུབ་པ་བཞིན། ཞེས་འདོད་དོ། །དེས་ན་ལུགས་འདིས་ཡུལ་གྱིས་ངོས་ནས་གྲུབ་པ་ཞིག་ཡོད་པར་མ་བཞག་ན་ཆོས་ཐམས་ཅད་གཏན་མེད་དུ་འགྲོ་བར་མཐོང་བས་དེ་ལྟར་བཞག་པ་ཡིན་ལ། ཆོས་ཐམས་ཅད་བློ་གནོད་མེད་ལ་སྣང་བའི་དབང་གིས་ཕར་བཞག་པ་ཙམ་ཡིན་པ་ནི་དཔེར་ན་བུམ་པ་དང་དེའི་གདགས་གཞི་དང་བཅས་པ་དོན་གྱི་སྡོད་ལུགས་སུ་མ་གྲུབ་པར་བློ་ལ་སྣང་བའི་དབང་གིས་བཞག་པ་ཡིན་པར་ནི་འདི་བས་འདོད་ལ། དེ་ལྟར་ཡིན་ན་བུམ་པ་དེ་གདགས་གཞིའི་ངོས་ནས་ཚུར་གྲུབ་པ་ཞིག་ཡོད་པར་རྣམ་པ་ཀུན་ཏུ་མི་འཐད་ཀྱང་དེ་ཡོད་པར་མ་བཞག་ན་ལུགས་འདིས་ཐ་སྙད་འཇོག་མ་ཤེས་པས་དེ་བཞག་པ་སྟེ། བློས་བཞག་པ་དང་ཡུལ་གྱི་ངོས་ནས་གྲུབ་པ་གཉིས་ལུགས་འདིར་མི་འགལ་བས་ཞེས་རྗེ་བླ་མས་གསུངས་པའི་དོན་ཡང་དེ་ལྟར་ཡིན་ནོ། །དེ་ལ་ཐལ་འགྱུར་བ་ན་རེ། ཁྱེད་རང་གི་ལུགས་ལ་བུམ་པ་དེ་བློ་གནོད་མེད་ལ་སྣང་བའི་དབང་གིས་བཞག་པ་མ་ཡིན་པར་ཐལ། བུམ་པ་དེ་ཡུལ་གྱི་ངོས་ནས་གྲུབ་པའི་ཕྱིར། ཁྱབ་སྟེ། ཡུལ་གྱི་ངོས་ནས་གྲུབ་པ་ཞིག་ཡོད་ཕྱིན་དེ་བློས་བཞག་མི་དགོས་པའི་ཕྱིར་དང་། བློས་ཕར་མ་བཞག་པར་གང་དུ་སྣང་བའི་གཞི་དེར་རང་ཚུགས་ཐུབ་པ་མེད་ན་དེ་ལ་རང་གི་ངོས་ནས་ཚུར་གྲུབ་པ་ཞིག་ཚད་མས་མ་དམིགས་པའི་ཕྱིར། དེ་ལྟར་ཡིན་ནའང་བུམ་པ་ལྟ་བུ་དེ་གང་རུང་ལ་སྣང་མི་དགོས་ཏེ། གཞི་གང་ལ་བུམ་པར་སྣང་བའི་རྒྱུ་རྐྱེན་དང་བག་ཆགས་ཡོད་པའི་གཞི་ལ་སྣང་ལ། གཞན་ལ་མི་སྣང་བའི་ཕྱིར། དཔེར་ན་ཐག་ཁྲ་དང་བུམ་པ་གཉིས་ཀྱི་ངོས་ནས་སྦྲུལ་ཅུང་ཟད་ཀྱང་མེད་པ་ལ་ཁྱད་པར་མེད་ཀྱང་ཐག་ཁྲ་ལ་སྦྲུལ་དུ་སྣང་བ་འབྱུང་ལ་བུམ་པ་ལ་སྦྲུལ་སྣང་མི་སྐྱེ་བ་བཞིན། དེས་ན་ལྟོ་ལྡིར་བ་དེ་ཡུལ་གྱི་ངོས་ནས་ཚུར་སྣང་བ་དང་། བུམ་པ་དེ་གདགས་གཞི་མཆུ་ལྟོ་སོགས་བློས་ཕར་བཞག་པ་དེའི་ངོས་ནས་ཚུར་སྣང་བ་མ་ཡིན་པར་དེ་གཉིས་ཀ་བློ་ལ་ཕར་སྣང་བ་ཙམ་ཡིན་ཞིང་། འོན་ཀྱང་འཁྲུལ་ངོར་བུམ་པ་དེ་ཡུལ་གྱིས་ངོས་ནས་ཚུར་སྣང་བ་ཡིན་པར་འཆར་བ་ཡིན་ནོ། །ཞེས་གསུངས་སོ། །གསུམ་པ་དཔེ་དེ་དོན་ལ་སྦྱར་ནས་བཤད་པ་ནི། སྐབས་འདིར་སྒྱུ་མའི་དཔེ་དང་དོན་སྦྱོར་ཚུལ་ཡོད་དེ། སྒྱུ་མ་སྤྲུལ་བའི་ཚེ་མིག་བསླད་པའི་ལྟད་མོ་བ་དང་སྟོང་ཉིད་མ་རྟོགས་པའི་སེམས་ཅན་མཚུངས། སྒྱུ་མ་མཁན་དང་སྟོང་ཉིད་ཀྱི་ལྟ་བ་རྙེད་པའི་གང་ཟག་མཚུངས། མིག་མ་བསླད་པ་དང་བྱང་འཕགས་མཉམ་བཞག་པ་མཚུངས་པའི་ཕྱིར། དང་པོ་མཚུངས་ཏེ། མིག་བསླད་པས་ནི་སྒྱུ་མའི་རྟ་གླང་དེ་བློ་འཁྲུལ་བའི་རྐྱེན་གྱིས་སྣང་བ་ཙམ་ཡིན་པར་མི་འདོད་པར་དོན་གྱི་རྟ་གླང་དུ་འཛིན་པ་ལྟར། སྟོང་ཉིད་མ་རྟོགས་པ་ལ་ཆོས་ཐམས་ཅད་བློ་ལ་སྣང་བའི་དབང་གིས་བཞག་ཙམ་དུ་མི་འཆར་བར་དོན་གྱི་སྡོད་ལུགས་སུ་འཆར་བ་གཉིས་མཚུངས་པའི་ཕྱིར། གཉིས་པ་མཚུངས་ཏེ། སྒྱུ་མ་མཁན་དེས་སྒྱུ་མའི་རྟ་གླང་རྟ་གླང་དུ་སྣང་ཡང་བློའི་དབང་གིས་སྣང་བ་ཡིན་གྱི་དོན་གྱི་རྟ་གླང་མེད་སྙམ་པ་ལྟར། ལྟ་བ་རྙེད་པའི་གང་ཟག་གིས་ཀྱང་ཆོས་རྣམས་བདེན་གྲུབ་ཏུ་སྣང་བ་ཡང་བློ་འཁྲུལ་བའི་དབང་གིས་བཞག་ཙམ་ལས་མེད་པར་རྟོགས་པའི་ཕྱིར། གསུམ་པ་གྲུབ་སྟེ། མིག་མ་བསླད་པ་ལ་སྒྱུ་མའི་རྟ་གླང་སྣང་བ་དང་རྟ་གླང་དུ་ཞེན་པ་གཉིས་གང་ཡང་མེད་པ་ལྟར་འཕགས་པའི་མཉམ་བཞག་གི་ངོ་ན། བདེན་སྣང་དང་བདེན་ཞེན་གཉིས་ཀ་མེད་པའི་ཕྱིར་རོ། །སྒྱུ་མའི་རྟ་གླང་གི་སྣང་བ་དེ་འཇལ་བྱེད་ཡོད་དོ། །རྣལ་འབྱོར་སྤྱོད་པའི་རང་རྒྱུད་པ་ལྟར་ན་སྒྱུ་མའི་རྟ་གླང་དེ་ཕྱི་དོན་མ་ཡིན་པར་སེམས་ཀྱི་སྣང་ཆ་རྟག་པ་ཡིན་ཞིང་རྟག་པ་མིག་ཤེས་ཀྱིས་མི་འཛིན་པས་སྒྱུ་མའི་རྟ་གླང་སྣང་བའི་སེམས་ཉམས་སུ་མྱོང་བའི་རང་རིག་གི་ཤུགས་ལ་རྟོགས་པར་འདོད་པས་དེའི་ལུགས་ལ་རང་རིག་གིས་མངོན་སུམ་གྱིས་གྲུབ་པ་དང་། མདོ་སྡེ་སྤྱོད་པའི་དབུ་མ་པ་ལྟར་ན་སྒྱུ་མའི་རྟ་གླང་དེ་ཕྱི་དོན་དང་ཀུན་བཏགས་པའི་གཟུགས་ཀྱི་སྐྱེ་མཆེད་ཡིན་པས་དབང་མངོན་གྱིས་མི་འཛིན་ཀྱང་དེ་སྣང་ཡུལ་དུ་བྱེད་པའི་ས་ཕྱོགས་དང་བར་སྣང་ཅི་རིག་འཛིན་པའི་དབང་མངོན་གྱིས་ཤུགས་ལ་གྲུབ་པར་བཞེད་པའི་ཕྱིར་རོ། །རྣམ་བཤད་ལས། དེ་ལྟར་སྒྱུ་མའི་སྣང་བ་ནི། །ནས། དབང་པོའི་མངོན་སུམ་གྱིས་གྲུབ་•ལ། ཞེས་གསུངས་པའི་ཕྱིར། འདི་འོག་ཏུ་འཆད་དོ། །གསུམ་པ་རྩོད་སྤོང་ལ་ཁོ་ན་རེ། རི་བོང་རྭ་ཆོས་ཅན། ཡོད་པར་ཐལ། ཐ་སྙད་དུ་གྲུབ་པའམ་ཀུན་རྫོབ་ཏུ་གྲུབ་པའི་ཕྱིར། དེར་ཐལ། དེ་བློ་ལ་སྣང་བའི་དབང་གིས་བཞག་ཙམ་དུ་གྲུབ་པ་གང་ཞིགདེ་འདྲ་དེ་ཀུན་རྫོབ་ཏུ་གྲུབ་པའི་ཚད་ཡིན་པའི་ཕྱིར་ན་མ་ཁྱབ། བྱས་པ་ལ་ཁོ་ན་རེ། ཆོས་ཐམས་ཅད་བློས་དབང་གིས་བཞག་ཙམ་ཡིན་པར་ཐལ། བློ་ལ་སྣང་བའི་དབང་གིས་བཞག་ཙམ་ལ་ཀུན་རྫོབ་ཏུ་ཡོད་པས་མ་ཁྱབ་པ་ལན་འདེབས་པ་དེའི་ཕྱིར། འདོད་ན། ཆོས་ཐམས་ཅད་རང་ངོས་ནས་མ་གྲུབ་པར་ཐལ། བློས་དབང་གིས་བཞག་ཙམ་ཡིན་པའི་ཕྱིར་ན། མ་ཁྱབ་སྟེ། ལུགས་འདི་ལ་བློའི་དབང་གིས་མ་བཞག་པའི་རང་ངོས་གྲུབ་པ་མི་འདོད་ཀྱང་བློས་དབང་གིས་བཞག་པ་དང་རང་ངོས་ནས་གྲུབ་པ་ཡིན་པ་གཉིས་མི་འགལ་བའི་ཕྱིར། བྱས་པ་ལ་ཁོ་ན་རེ། ཆོས་ཐམས་ཅད་ཆོས་ཅན། རྟོག་པ་ལ་སྣང་བའི་དབང་གི་བཞག་ཙམ་ཡིན་པར་ཐལ། ཆོས་ཐམས་ཅད་བློས་བཞག་ཙམ་གང་ཞིགའཇོག་བྱེད་བློ་ལ་སྣང་བའི་ཞེས་པའི་བློ་ལ་རྟོག་པ་དང་རྟོག་མེད་གཉིས་ཡོད་པ་ནི་དབུ་མ་སྣང་བ་ལས་དེ་དག་གི་བསམ་པའི་དབང་གིས་ཞེས་པའི་དོན་ཡིན་པའི་ཕྱིར། འདོད་ན། ཆོས་ཐམས་ཅད་རྟོག་པས་ཕར་བཏགས་ཙམ་ཡིན་པར་ཐལ། དེ་ཐམས་ཅད་རྟོག་པ་ལ་སྣང་བའི་དབང་གིས་བཞག་ཙམ་ཡིན་པའི་ཕྱིར་ན་མ་ཁྱབ་སྟེ། ལུགས་འདིར་རྟོག་པས་བཞག་ཙམ་མམ་རྟོག་པ་ལ་སྣང་བའི་དབང་གིས་བཞག་ཙམ་དང་རྟོག་པས་བཏཊ་ཙམ་གཉིས་ཀྱི་དོན་མི་འདྲ་བའི་ཕྱིར། དེར་ཐལ། རྟོག་པ་གནོད་མེད་ལ་སྣང་བའི་དབང་གིས་བཞག་པའི་དོན་ནི་རྟོག་པ་གནོད་མེད་དེས་ཡུལ་གྱི་ངོས་ནས་གྲུབ་པར་བཟུང་བ་ལྟར་ཡུལ་གྱི་ངོས་ནས་གྲུབ་པའི་སྡོད་ལུགས་སུ་སོང་བའི་དོན་གཅིག་ཡིན་དགོས་ལ། རྟོག་པས་བཏགས་ཙམ་ཞེས་པ་ནི་རྟོག་པ་གནོད་མེད་ཀྱིས་རང་གི་ཡུལ་དེ་དོན་གྱི་སྡོད་ལུགས་སུ་གྲུབ་པར་བཟུང་བ་ལྟར་མ་ཡིན་པར་བློ་ལ་ཕར་སྣང་བ་ལས་སྡོད་ལུགས་སུ་མ་གྲུབ་པ་གཅིག་དགོས་པའི་ཕྱིར། དེར་ཐལ། བློའམ་རྟོག་པའི་དབང་གིས། ཞེས་པ་དང་། བློའམ་རྟོག་པ་ལ་སྣང་བའི་དབང་གིས་བཞག་པ་གཉིས་དོན་འདྲ་བ་གང་ཞིགདེས་བཞག་པ་ལ་རང་ངོས་ནས་གྲུབ་པ་དགོས་ལ། རྟོག་པའི་བཏགས་ཙམ་ནི་ལུགས་འདིར་གཞི་མ་གྲུབ་པའི་ཕྱིར། རྣམ་བཤད་ལས། དེ་ལྟར་བྱས་ན་བློ་ལ་སྣང་བའི་སྟེ་སྣང་བའི་དབང་གིས་བློས་དབང་གི་བཞག་པ། ཞེས་བློས་བཞག་པ་དང་བློ་ལ་སྣང་བའི་དབང་གིས་བཞག་པ་དོན་འདྲ་བར་བསྟན་པའི་ཕྱིར་རོ། །། ཡང་ཁོ་ན་རེ། དངོས་སྨྲ་བས་ཀྱང་གཟུགས་སོགས་རང་མཚན་དང་ནམ་མཁའ་སོགས་སྤྱི་མཚན་གཉིས་ཀུན་རྫོབ་ཏུ་གྲུབ་པར་རྟོགས་པར་ཐལ། དངོས་སྨྲ་བས་དེ་གཉིས་བློ་གནོད་མེད་ཀྱིས་བཞག་པ་ཡིན་པར་རྟོགས་པའི་ཕྱིར། དེར་ཐལ། དངོས་སྨྲ་དེ་དག་གིས་ཚད་མ་གཉིས་ཀྱིས་དབང་གིས་གཞལ་བྱ་རང་སྤྱི་གཉིས་འཇོག་ཤེས་ཤིང་བཞག་པ་གང་ཞིགཚད་མ་གཉིས་བློ་གནོད་མེད་ཡིན་པའི་ཕྱིར་ན། མ་ཁྱབ་སྟེ། རང་རྒྱུད་པས་གཞལ་བྱ་གཉིས་བློ་གནོད་མེད་ཀྱིས་བཞག་པ་དང་། དངོས་སྨྲས་གཞལ་བྱ་གཉིས་བློ་གནོད་མེད་ཚད་མ་གཉིས་ཀྱིས་བཞག་པ་གཉིས་འཇོག་ལུགས་ཀྱི་གོ་དོན་གཏན་ནས་མི་འདྲ་བའི་ཕྱིར། དེར་ཐལ། འདི་བས་བློ་གནོད་མེད་ལ་སྣང་བའི་དབང་གིས་ཆོས་རྣམས་ཕར་བཞག་པ་ལས་མེད་ཅིང་བློ་གནོད་མེད་ལ་ཇི་ལྟར་སྣང་བ་དེ་ཀ་བུམ་སོགས་ཀྱི་སྡོད་ལུགས་ཏེ་རང་རང་གི་ངོ་བོ་གྲུབ་ཚུལ་དུ་འདོད། དངོས་སྨྲས་ཚད་མ་གཉིས་ཀྱིས་རང་སྤྱི་འཇོག་པ་ནི་ཚད་མ་གཉིས་ལ་སྣང་བའི་དབང་གིས་བཞག་པ་ཙམ་དུ་ཡོད་པར་འཇོག་པ་མ་ཡིན་པར་གཞལ་བྱ་གཉིས་པོ་རང་གི་སྡོད་ལུགས་ཇི་ལྟར་གྲུབ་པ་ལྟར་བཞག་པ་ལ་གཞལ་བྱ་བཞག་པར་འདོད་པའི་ཕྱིར་རོ། །རྣམ་བཤད་ལས། སྒྱུ་མའི་རྟ་རྟར་སྣང་བ་ན་རྟར་གྲུབ་པ་དེ་དོན་གྱི་སྡོད་ལུགས་སུ་གྲུབ་པ་མེད་ལ། སྤྲུལ་གཞིའི་ངོས་ནས་རྟར་སྣང་བ་དེ་སྡོད་ལུགས་སུ་གྲུབ་པ་ཡོད་པ་ལྟ་བུ་གཞི་དེར་སྒྱུ་མ་དང་བུམ་པ་ལ་སོགས་པའི་སྣང་བ་དེ་ཤར་བ་ན་སྣང་ཚུལ་ལ་སྣང་བ་ལྟར་གྱི་ཡུལ་དེའི་སྡོད་ལུགས་སུ་འགྲོ་བ་དང་མི་འགྲོ་བ་གཉིས་ཡོད་དོ། །གཉིས་ཡོད་པའི་ཚུལ་དེ་ལེགས་པར་ཕྱེད་ན། ཞེས་པ་ནས། དེ་དང་སྔ་མ་གཉིས་གཏན་མི་འདྲ་བའི་ཕྱིར་རོ། །ཡང་ཁོ་ན་རེ། ཐལ་རང་གཉིས་ཀྱི་དགག་བྱ་ལ་ཕྲ་རིགས་མེད་པར་ཐལ། དེ་གཉིས་ཀའི་ཆོས་རྣམས་རང་བཞིན་མེད་པར་འདོད་པར་མཚུངས་པ་གང་ཞིགརང་བཞིན་གྱིས་གྲུབ་པ་ལས་ཕྲ་བ་བཀག་ན་ཐལ་འགྱུར་བ་ཡང་ཆར་མཐར་ལྷུང་བའི་ཕྱིར། དང་པོ་གྲུབ་སྟེ། དབུ་མ་རྒྱན་རྩ་འགྲེལ་གཉིས་ལས་རང་བཞིན་མེད་པ། ཞེས་དང་། དེའི་འགྲེལ་བཤད་དང་། དབུ་མ་སྣང་བ་སོགས་ལས། ཆོས་རྣམས་རང་བཞིན་མེད་ཅེས་བཤད་པ། ཤིན་ཏུ་མང་བའི་ཕྱིར་ན་མ་ཁྱབ་སྟེ། རང་རྒྱུད་པའི་གཞུང་རྣམས་སུ་ཚིག་ལ་དེ་འདྲ་མང་བ་ཁྱོད་བདེན་མོད་རང་རྒྱུད་པའི་རང་བཞིན་མེད་པ་ཞེས་དང་། ཐལ་འགྱུར་བའི་རང་བཞིན་མེད་པ་ཞེས་པ་ལ་དོན་ལ་ལེགས་པར་དཔྱད་ན་བློ་ངོར་མི་འདྲ་བའི་ཁྱད་པར་ཆེན་པོ་ཡོད་པའི་ཕྱིར། དེར་ཐལ། རང་རྒྱུད་པའི་དེ་ནི་བློ་ལ་སྣང་བའི་དབང་གིས་མ་བཞག་པའི་རང་བཞིན་གྲུབ་པ་དེ་ཡིན་ཞིག་དེས་དགག་བྱ་དང་བློས་བཞག་པ་ལ་རང་བཞིན་གྱིས་གྲུབ་པ་ཡོད་ཀྱང་དགག་བྱ་མ་ཡིན་པ་དང་། ཐལ་འགྱུར་བས་བློས་བཞག་པ་ལ་རང་བཞིན་གྱིས་གྲུབ་པ་མི་འཐད་པས་ཆོས་གང་ཡང་རང་ངོས་ནས་གྲུབ་པ་སྣང་བ་ལྟར་དུ་གྲུབ་པ་དགག་བྱ་ཡིན་པའི་ཕྱིར། དེར་ཐལ། རང་རྒྱུད་པ་འདི་དག་གིས་བྱིས་པ་ཡན་ཆད་ལ་གཟུགས་སོགས་རང་ངོས་ནས། སྣང་བ་ལྟར་གྲུབ་པར་འདོད། ཐལ་འགྱུར་བས་དེ་ལྟར་གྲུབ་པ་དགག་བྱར་བྱེད་པའི་ཕྱིར། དང་པོ་གྲུབ་སྟེ། དབུ་མ་རྒྱན་རང་འགྲེལ་ལས། བྱིས་པའི་གནས་སྐབས་ནས་བཟུང་སྟེ། ཐམས་ཅད་མཁྱེན་པའི་ཡེ་ཤེས་ཀྱི་བར་དུ་མྱོང་བ་སྟེ་སྣང་བ་གང་ཡིན་པའི་ཆོས་རིགས་ཤེས་ཀྱིས་མ་བརྟགས་པར་གཅིག་པུ་རང་བབས་སུ་སྣང་དུ་བཅུག་པ་ན་ཡིད་དུ་འོང་བ་སྟེ་བློ་ལ་ཡོད་པར་སྣང་བའི་རང་བཞིན་གྱི་ཆོས་འདི་དག་མེད་ཅེས་ཁོ་བོས་བཀག་པ་མེད་དེ། ཞེས་དང་། བདེན་གཉིས་ལས། དངོས་པོ་རྣམས་དོན་དམ་པར་མ་སྐྱེས་པ་ཡིན་ན་ཅི་ཡི་ཕྱིར་ན་ས་བོན་སོགས་རྒྱུ་འདི་ལས་མྱུ་གུ་སོགས་སྐྱེ་བ་སྟེ་དེར་སྣང་བ་འདི་ཅི་ཡིན་སྨྲ་བར་བྱོས། ཞེས་པ་དང་། དེའི་རང་འགྲེལ་ལས། འོ་ན་གལ་ཏེ་དོན་དམ་པར་འབྲས་བུ་ཅི་ཡང་མ་སྐྱེས་པ་ཁོ་ན་ཡིན་ན། དེའི་ཚེ་ཅིའི་ཕྱིར་ནི་འདི་དག་ལས་འབྲས་བུ་འདི་དག་སྐྱེ་བར་དམིགས་པ་ཅི་ཡིན། ཞེས་དྲིས་པའི་ལན་དུ་རང་འགྲེལ་ལས། འཇིག་རྟེན་ན་རྒྱུ་ལས་འབྲས་བུ་འབྱུང་བ་མཐོང་བ་འདི་འདྲ་འདི་ནི་རྒྱུ་འདི་ལས་འབྲས་བུ་འདི་འདྲ་སྣང་སྟེ་ཞེས་ཁྱེད་ཅག་གིས་ཅི་ཞིག་སྨྲ་བར་བྱ་བ་གང་ཡིན། ཁྱོད་ལ་རྒྱུ་འབྲས་སོགས་ཅི་ཙམ་སྣང་བ་དེ་ཙམ་ནི་ཁོ་བོ་ལ་ཡང་སྣང་བ་ཡིན་ན་རང་ཅག་གཉིས་ཁ་ལ་རྒྱུ་ལས་འབྲས་བུ་སྐྱེ་བ་སོགས་མངོན་སུམ་དུ་སྣང་བ་འདྲ་མཉམ་ཡིན་པས་དེ་ལས་ཁོ་བོ་ཅག་ལ་ཅི་ཞིག་དྲི། དྲིས་ན་ཡང་ཁོ་བོས་ཁྱོད་ལ་རྒྱུ་འབྲས་སོགས་རང་ཅག་ལ་རང་ངོས་ནས་གྲུབ་པར་སྣང་བ་ལྟར་ཡོད་པ་ཡིན་ཞེས་དེ་ཙམ་ཁོ་ན་སྨྲ་བར་བྱ་ཡི་སྔོན་མ་མྱོང་བ་སྟེ་མ་མཐོང་བའི་ཡོད་ཚུལ་ཞིག་ནི་ཅི་ཡང་སྨྲ་བར་མི་བྱེད་དེ། ཞེས་དང་། བདེན་གཉིས་ལས། འཇིག་རྟེན་ན་རང་བཞིན་གྱིས་གྲུབ་པར་མངོན་སུམ་དུ་སྣང་བའི་ཆོས་རྣམས་ཀྱི་ངོ་བོ་གང་ཡིན་པ་དེ་ནི་འགོག་པར་བྱེད་པ་མ་ཡིན་པ་ཉིད་དེ། ཉམས་སུ་མྱོང་བ་མངོན་སུམ་དུ་མཐོང་བ་གང་ཡང་ནི་དགག་པ་རིག་པ་མ་ཡིན་ནོ། །ཞེས་དང་། དེའི་རང་འགྲེལ་ལས། མངོན་སུམ་དུ་མྱོང་བ་རྣམས་བཀག་ན་མངོན་སུམ་དུ་འགལ་བར་འགྱུར་རོ་སྙམ་དུ་བསམ་པ་ཡིན་ནོ། །ཞེས་དང་། ལེགས་ལྡན་གྱིས་སེམས་ཙམ་པའི་ཀུན་བཏགས་]། རང་བཞིན་གྱིས་མ་གྲུབ་པར་འདོད་པ་བཀག་པ་སོགས་ཀྱིས་འདི་བས་རང་མཚན་གྱིས་གྲུབ་པར་འདོད་པ་དེ་ཤེས་པའི་ཕྱིར། གཉིས་པ་གྲུབ་སྟེ། རང་མཚན་གྱིས་གྲུབ་པའི་ཆོས་ཅན་རང་རྒྱུད་པས་འདོད་ལ་ཐལ་འགྱུར་བས་མི་འདོད་པས་ན་དེ་གཉིས་ལ་ཆོས་ཅན་མཐུན་སྣང་བ་ཡོད་མེད་ཀྱིས་ཁྱད་པར་ཡོད་པའི་ཕྱིར། ལེགས་བཤད་སྙིང་པོ་ལས། རང་རྒྱུད་པ་རྣམས་ཀྱི་ཐ་སྙད་དུ་ཆོས་རྣམས་ཡོད་པར་འཇོག་པའི་ཤེས་པ་གནོད་མེད་ནི། རྟོག་མེད་ཡིན་ན་རང་གི་སྣང་ཡུལ་ལམ་སྟེ་སྣང་ཡུལ་རང་མཚན་གྱིས་གྲུབ་པ་དང་རྟོག་བཅས་ཡིན་ན་ཞེན་ཡུལ་རང་གི་མཚན་ཉིད་ཀྱིས་གྲུབ་པའི་དོན་ལ་མ་འཁྲུལ་བའི་བློ་ཞིག་ལ་འདོད་ལ། ཐལ་འགྱུར་བ་འདི་ལ་སེམས་ཅན་གྱི་ཐ་སྙད་འཇོག་པའི་བློ་དེ་ལ་སྣང་ཡུལ་དང་ཞེན་ཡུལ་རང་བཞིན་གྱིས་གྲུབ་པ་ལ་མ་འཁྲུལ་བའི་བློ་མི་སྲིད་ལ། ཟག་བཅས་ཀྱི་བློ་ཡིན་ན་རང་གི་སྣང་ཡུལ་དབེན་གྲུབ་ཏུ་མི་སྣང་བ་མེད་པས་སྣང་ཡུལ་འཁྲུལ་བས་ཁྱབ་ཀྱང་ཡུལ་ལ་འཁྲུལ་བའི་བློ་དེས་བུམ་སོགས་དོན་རྣམས་འཇོག་ནུས་པ་དུ་མ་ཞིག་ཡོད་པས། ཐལ་རང་འདི་གཉིས་ཀྱི་ཐ་སྙད་འཇོག་པའི་ཤེས་པ་ལ་འཁྲུལ་བའི་གནོད་པ་ཡོད་མེད་ཀྱང་ཁྱད་པར་ཆེ། ཞེས་གསུངས་པའི་ཕྱིར། འདི་ནི་བཞི་བརྒྱ་པའི་འགྲེལ་བ་ལས། བུམ་པ་འཇོག་བྱེད་བུམ་འཛིན་ཚད་མ་ལ་བུམ་པ་དེ་བདེན་མེད་དུ་གནས་པ་ལ་བདེན་གྲུབ་ཏུ་སྣང་བ་ལྟ་བུ་རྣམ་པ་གཞན་བདེན་མེད་དུ་གནས་པའི་དངོས་པོ་ལ་རྣམ་པ་གཞན་དུ་བདེན་གྲུབ་ཏུ་སྣང་བའི་ཕྱིར། ཞེས་པའི་དགོངས་པའོ། །དེས་ན་ཐལ་རང་གཉིས་ལ་ཚིག་འདྲ་བ་མང་ཡང་ཚིག་དེ་དག་གི་དོན་ཡིད་ངོ་ན་མི་འདྲ་བ་མང་དུ་ཡོད་པར་ཐལ། དེ་གཉིས་ཀས་མ་བརྟགས་ཉམས་དགའ་ཞེས་དང་། མ་དཔྱད་ན་ཡོད་ལ་དཔྱད་ན་མེད་པ་ཞེས་དང་། བློའི་དབང་གིས་བཞག་པ་དང་། མིང་བརྡས་གཞག་པ་ཞེས་བྱ་བ་སོགས་ཚིག་འདྲ་ཡང་དོན་མི་འདྲ་བའི་ཕྱིར་ཏེ། རང་རྒྱུད་པས་མ་བརྟགས་ཉམས་དགའ་ནི་བུམ་སོགས་རང་གི་ངོ་བོས་ཡོད་མེད་དཔྱོད་པ་མ་ཡིན་པར་བློས་མ་བཞག་པར་ཡོད་མེད་མ་བརྟགས་ཉམས་དགའ་ལ་ཡོད། དེ་ལྟར་བརྟགས་ན་མེད་པ་དང་། ཐལ་འགྱུར་བས་རང་ངོས་ནས་གྲུབ་པར་ཡོད་མེད་ལ་མ་དཔྱད་པར་མ་བརྟགས་ཉམས་དགའ་ལ་སྣང་ཙམ་དུ་ཡོད་པ། དེ་ལྟར་དཔྱད་ན་མེད་པར་འདོད་པ་དང་། རང་རྒྱུད་པས་བློ་གནོད་མེད་ཀྱིས་བཞག་པ་ལ་རང་ངོས་ནས་གྲུབ་པ་གཅིག་དགོས། ཐལ་འགྱུར་བས་འཁྲུལ་བའི་བློས་ཀྱང་བུམ་སོགས་འཇོག་ནུས་ལ། དེ་བཞག་པ་ཡང་བློ་ལ་ཕར་སྣང་ཙམ་ཡིན་གྱི་རང་ངོས་ནས་གྲུབ་པར་འཇོག་མི་ནུས་པར་འདོད། །མིང་བརྡས་བཞག་པ་ཡང་སྔར་སོང་ཟིན་ལྟར་ཡིན་པའི་ཕྱིར། རྣམ་བཤད་ལས། དབུ་མ་པ་གཉིས་ཀྱི་དགག་བྱ་ལ་བློ་ངོར་མི་འདྲ་བ་ཆེན་པོ་འོངས། ཞེས་དང་། ལེགས་བཤད་སྙིང་པོ་ལས། དབུ་མ་རང་རྒྱུད་པ་རྣམས་ནི་བུམ་པ་རྟག་འཛིན་གྱིས་ཆོས་གང་ཡང་འཇོག་མི་ནུས་པ་བཞིན་རྟོག་བཅས་རང་མཚན་ལ། འཁྲུལ་བའི་ཐ་སྙད་འདོགས་པའི་བློ་ལ་སྣང་བའི་དབང་གིས་གཟུགས་ཚོར་སོགས་འཇོག་མི་ནུས་ལ། ཡུལ་རང་གི་ངོས་ནས་གྲུབ་པར་སྣང་བའི་དབང་པོའི་ཤེས་པ་སོགས་ལ་སྣང་བའི་དབང་གིས་ཐ་སྙད་དུ་ཡོད་པ་འཇོག་ནུས་པར་འདོད་པས་བློའི་དབང་གིས་བཞག་མ་བཞག་གི་བློ་ལ་ཡང་ཁྱད་པར་ཆེའོ། །ཞེས་པ་ནས། ཙམ་གྱི་སྒྲས་གང་གཅོད་ཀྱང་མི་མཐུན་ནོ། །ཞེས་གསུངས་པའི་ཕྱིར། བྱས་པ་ལ་ཁོ་ན་རེ། ཐལ་རང་གཉིས་ཀའི་ལུགས་མིང་བརྡས་བཞག་ཙམ་ཡོད་པ་ཡིན་ཀྱང་རང་རྒྱུད་པས་ཙམ་སྒྲས་བློ་གནོད་མེད་ཀྱིས་མ་བཞག་པར་ཡོད་པ་གཅོད། ཐལ་འགྱུར་བས་རང་ངོས་ནས་གྲུབ་པ་གཅོད་པའི་ཁྱད་པར་འཐད་པར་ཐལ། ཙམ་སྒྲས་གང་གཅོད་མི་འདྲ་བ་ལེགས་བཤད་སྙིང་པོའི་ལུང་འདིས་གྲུབ་ལ། རང་རྒྱུད་པས་བློ་གནོད་མེད་ལ་བརྡ་ཞེས་བཏགས་པའི་བརྡ་དེས་བཞག་ཙམ་ཡོད་པར་འདོད་པའི་ཕྱིར་ན་མ་ཁྱབ་སྟེ། ཐལ་རང་གཉིས་ཀའི་ལུགས་ལ་མིང་བརྡས་བཞག་ཙམ་ཞེས་པ་ནི་བཞག་བྱའི་ཆོས་དེ་སྒྲ་དང་། རྟོག་པས་ཕར་བཞག་པ་ཙམ་ལས་རང་གི་ངོས་ནས་མ་གྲུབ་པ་ལ་བྱེད་པ་འདྲ་བ་ཡིན་ལ། དེ་ཐལ་འགྱུར་བ་ལ་རུང་ཡང་རང་རྒྱུད་པ་ལ་གཏན་མི་རུང་བའི་ཕྱིར་རོ། །ཡང་ཐལ་འགྱུར་བའི་ལུགས་ལ་སྒྲ་རྟོག་འཛིན་གྱིས་རང་གི་འཛིན་སྟངས་འཇོག་མི་ནུས་ཀྱང་རང་གི་སྣང་བ་སྟེ་སྒྲ་རྟག་སྣང་ལ་ཚད་མ་ཡིན་པ་སོགས་འོག་ཏུ་འཆད། རང་རྒྱུད་པས་བརྡ་རྟོག་གིས་ཆོས་ཡོད་པར་འཇོག་མི་ནུས་པ་ནི་བརྡ་རྟོག་གིས་སྒྲ་རྟག་འཛིན་པ་སོགས་དོན་གྱི་སྡོད་ལུགས་སུ་མ་གྲུབ་པ་དག་ཀྱང་འཛིན་པས་ན་ཡོད་པར་འཇོག་མི་ཐུབ་པ་དང་། ཐལ་འགྱུར་བས་སྒྲ་རྟོག་གིས་གང་བཞག་ཐམས་ཅད་ཡོད་པ་མིན་ཀྱང་ཡོད་པར་བཞག་པའི་ཆོས་ཐམས་ཅད་ནི་ཡུལ་གྱིས་ངོས་ནས་གྲུབ་མི་གྲུབ་མི་དཔྱོད་པར་སྣང་བའི་བློ་ངོར་ཡོད་མེད་དང་། ཡོད་པར་སྣང་བ་དེ་དེ་ལྟར་གྲུབ་མ་གྲུབ་དཔྱོད་པའི་བློས་འཇོག་པ་དང་། དེ་ཡང་སྒྲ་རྟོག་གིས་ཕར་བཞག་པ་ལས་རང་གི་ངོས་ནས་གྲུབ་པའི་སྡོད་ལུགས་སུ་ཅུང་ཟད་ཀྱང་མེད་པས་ཆོས་ཐམས་ཅད་སྒྲ་རྟོག་གིས་བཞག་ཙམ་དུ་བཞེད་པའི་ཕྱིར་རོ། །གཉིས་པ་ཐལ་འགྱུར་བའི་ལུགས་ཀྱི་དགག་བྱ་ངོས་འཛིན་པ་ནི། རྣམ་བཤད་ལས། ལུགས་འདི་ལ་ཆོས་རྣམས་རྟོག་པའི་དབང་གིས་བཞག་པ་ཙམ་གྱིས་འཇོག་ཚུལ་ཤེས་ན། དེ་ལས་བཟློག་སྟེ་འཛིན་པའི་བདེན་འཛིན་བདེ་བླག་ཏུ་ཤེས་པར་འགྱུར་བས། ཞེས་པ་ནས། འདི་ལ་སྤྲོས་ཞེས་བྱུང་། འདིའི་དོན་ལེགས་པར་བཤད་དུ་ཡོད་དེ། ཆོས་རྣམས་རྟོག་པའི་ཕར་བཏགས་པ་ཙམ་དུ་བསྟན་པ་དང་། དེའི་བཟློག་ཟླ་དེ་བདེན་པར་གྲུབ་ཚད་དུ་བསྟན་པ་དང་། མིང་བརྡས་ཕར་བཏགས་ཙམ་ལ་བྱ་བྱེད་ཐམས་ཅད་རུང་བར་བསྟན་པ་དང་། དེ་ལྟར་འགྲེལ་བའི་མཁས་པ་ངོས་བཟུང་བ་དང་བཞིའི་སྒོ་ནས་ལེགས་པར་བཤད་དུ་ཡོད་པའི་ཕྱིར། དང་པོ་ཡོད་དེ། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ལ་མིང་རྐྱང་ཕར་བཏགས་ཙམ་ཡོད་ཀྱི་གདགས་གཞིའི་ངོས་ནས་རྡུལ་ཙམ་ཡང་མེད་པའི་ཕྱིར། དེར་ཐལ། རང་གི་གདགས་གཞིའི་ཕུང་ཁམས་ལ་གང་ཟག་དང་། ང་ཞེས་མིང་རྐྱང་བ་ཕར་བཏགས་ཙམ་མ་གཏོགས་གདགས་གཞིའི་ཚོགས་ཙམ་དང་རྒྱུན་དང་རེ་རེ་བ་དེ་དག་གི་ཆ་གང་ཡང་གང་ཟག་དང་ང་མ་ཡིན་པའི་ཕྱིར། དེར་ཐལ། དཔེར་ན་བྲག་ཕུག་ལྟ་བུའི་མུན་པ་བབས་པའི་ཐག་ཁྲ་འཁྱིལ་ལུགས་དང་ཁ་ཏོག་སོགས་སྦྲུལ་འདྲ་བ་ལ་འཁྲུལ་བས་འདི་སྦྲུལ་ལོ་སྙམ་པའི་ཚེ་ཐག་པ་དེ་ལ་རྟོག་པ་ལ་ཕར་སྦྲུལ་དུ་སྣང་བའམ་སྦྲུལ་གྱི་མིང་བརྡས་ཕར་བཏགས་ཙམ་མ་གཏོགས་ཐག་པའི་ཆ་གང་ཡང་སྦྲུལ་དུ་གྲུབ་པ་མེད་པ་བཞིན་ཡིན་པའི་ཕྱིར། རིན་ཆེན་འཕྲེང་བ་ལས། གཟུགས་ཀྱི་དངོས་པོ་རང་ངོས་མེད་པར་མིང་གིས་བཏགས་ཙམ་ཡིན་པའི་ཕྱིར། ནམ་མཁའ་ཡང་ནི་མིང་ཞིག་བཏགས་པ་ཙམ་མོ། །རྒྱུ་འབྱུང་བ་རང་བཞིན་གྱིས་མེད་ན་འབྲས་བུའི་གཟུགས་རྣམས་རང་བཞིན་གྱིས་གྲུབ་པ་ལྟ་ག་ལ་ཡོད། ཆོས་ཐམས་ཅད་རང་ངོས་ནས་གྲུབ་པ་མེད་པ་དེའི་ཕྱིར་ན་མིང་གིས་བཏགས་ཙམ་པ་ཉིད་ཀྱང་རང་བཞིན་གྱིས་གྲུབ་པ་མེད་དོ། །ཞེས་དང་། བཞི་བརྒྱ་བ་ལས། རང་སྣང་བའི་སྒོ་ནས་འཇོག་བྱེད་ཀྱི་རྟོག་པ་མེད་པར་ནི་འདོད་ཆགས་ལ་སོགས་པ་ལ་རང་ངོས་ནས་གྲུབ་པའི་ཡོད་པ་ཉིད་ཡོད་པ་མིན་ན། ཞེས་སོགས་དང་། དེའི་འགྲེལ་བར། འདོད་ཆགས་ལ་སོགས་པའི་ཆོས་ཐམས་ཅད་ནི་ཐག་ཁྲ་སྦྲུལ་འཛིན་གྱི་མིག་ཤེས་ཡོད་ན་ཐག་པའི་སྦྲུལ་ཡོད་ཀྱི་དེ་མེད་པར་མིན་པ་ལྟར་རང་སྣང་བའི་རྟོག་པ་ཡོད་པ་ཁོ་ནས་སྒོ་ནས་ཡོད་པ་ཉིད་དང་། རང་སྣང་བའི་རྟོག་པ་མེད་པར་ནི་ཆོས་གང་ཡང་རང་གི་ངོ་བོས་ཡོད་པ་ཉིད་མེད་པ་དེ་དག་ནི་གོར་མ་ཆགས་པ་སྟེ་ཐེ་ཚོམ་མེད་པར་ཐག་པ་བསྡོག་པ་མ་རྟོག་པས་བཏགས་པའི་སྦྲུལ་མེད་པ་ལྟར་རང་གི་ངོ་བོས་མ་གྲུབ་པར་ངེས་སོ། །ཞེས་དང་། ཡབ་སྲས་མཇལ་བའི་མདོ་ལས། རྒྱལ་པོ་ཆེན་པོ་སྐྱེས་བུ་གང་ཟག་ནི་ཁམས་དྲུག་ལ་ཕར་བཏགས་པ། ཞེས་པ་ནས། བཏགས་གཞི་སའི་ཁམས་ནི་ཐ་སྙད་དེ་བློས་ཕར་བཏགས་ཙམ་མ་གཏོགས་པར་སའི་ཁམས་ཉིད་དུ་རང་ངོས་ནས་གྲུབ་པ་མི་དམིགས་ཏེ། གདགས་གཞིའི་ཐ་སྙད་དེ་བཏགས་ཙམ་གྱིས་ས་ཁམས་དེ་ཡང་བུད་མེད་མིན། སྐྱེས་པ་མིན་གྱི། རྒྱལ་པོ་ཆེན་པོ་དེ་ལྟར་དོན་དེ་དག་ཡང་དག་པ་སྟེ་ཚུལ་ཇི་ལྟ་བ་བཞིན་དུ་ཤེས་རབ་ཀྱིས་རྟོགས་པར་གྱིས་ཤིག་ཞེས་དེ་བཞིན་དུ་གང་ཟག་གི་གདགས་གཞིའི་ཁམས་ལྷག་མ་ལྔ་ལ་ཡང་སྦྱར་ནས་གསུངས་པའི་ཕྱིར་རོ། །མདོ་དེའི་དོན་བསྡུས་ནས་རིན་ཆེན་ཕྲེང་བ་ལས། སྐྱེས་བུ་ནི་ལུས་ཀྱི་ས་ཁམས་མིན་ལ་དེ་བཞིན་དུ་ཆུ་ཁམས་མ་ཡིན་མེ་ཁམས་མིན་རླུང་མིན་ནམ་མཁའ་ཡང་མིན། རྣམ་ཤེས་ཀྱང་མ་ཡིན་ལ་ཁམས་དྲུག་པོ་དེ་ཚོགས་པ་ཡང་མིན་ན། དེ་དག་ལས་གཞན་ན་གདགས་གཞི་ལ་མ་ལྟོས་པར་ཡང་སྐྱེས་བུ་གང་ཞིག་ཡོད་དེ་མེད་པས་སྐྱེས་བུ་ནི་མིང་གིས་བཏགས་པ་ཙམ་མོ། །ཞེས་གསུངས་པའི་ཕྱིར། འདི་དག་དཔེར་ན་མུན་བབ་པ་ལ་ཐག་ཁྲ་འཁྱིལ་བ་སྦྲུལ་དུ་སྣང་ཚེ་སྣང་རྒྱུའི་སྦྲུལ་དེ་ཐག་ཁྲ་ལས་དོན་གཞན་དུ་མེད། ཐག་ཁྲའི་ཆ་ཀུན་ཚོགས་པ་དང་ཆ་ཤས་རེ་རེ་ནས་གང་ཡང་སྦྲུལ་དུ་གྲུབ་པ་མེད་པར་རྟོག་པས་ཕར་བཞག་པའི་རྟོག་པས་ཕར་བཞག་པའི་རྟོག་ལ་ཕར་སྣང་བ་ཁོ་ན་ཡིན་ནོ། །དེ་བཞིན་དུ་བུམ་པ་དེ་རང་གི་གདགས་གཞི་མཆུ་ལྟོ་སོགས་རེ་རེ་ནས་དང་། དེ་ཀུན་ཚོགས་པ་དང་། དེ་དག་ལས་དོན་གཞན་གང་དུ་ཡང་མེད་པར་བློ་ལ་སྣང་བ་ཙམ་དང་། བུམ་པའི་གདགས་གཞི་མཆུ་ལྟོ་སོགས་ཀྱང་གོང་ལྟར་རང་རང་གི་གདགས་གཞིའི་ཚོགས་པ་དང་རེ་རེ་བ་སོགས་མིན་པར་སྤྱོད་འཇུག་ལྟར་དཔྱད་པས་ཤེས་པའམ། ཡང་ན་ཐག་པ་ལ་སྦྲུལ་ལྟར་བུམ་པ་གདགས་གཞི་དང་བཅས་པ་དེ་བློ་ལ་ཕར་སྣང་བ་ལས་གང་དུ་སྣང་བའི་གཞི་དེར་རང་གི་སྡོད་ལུགས་ཅུང་ཟད་ཀྱང་མེད་པས་རྟོག་པས་བཏགས་ཙམ་ཡིན་པ་བཞིན་ཆོས་ཐམས་ཅད་ལ་འདྲའོ། །དེ་ཡང་བུམ་པ་དེ་རྟོག་པ་ལ་སྣང་བའི་དབང་གིས་བུམ་པ་ཞེས་མིང་བཏགས་པ་ལས་གདགས་བཞིའི་ངོས་ནས་བཙལ་ན་ཅུང་ཟད་ཙམ་གྲུབ་པ་མེད་པ་ལ་བསམ་ན་བུམ་པ་ནི་བུམ་པ་ཞེས་པའི་མིང་རྐྱང་དེ་ལས་མེད་པས་ལྟར་དུ་སྣང་བས་མིང་རྐྱང་བཏགས་ཡོད་ཟེར་བ་བཞིན་དུ་ཆོས་ཐམས་ཅད་ཀྱང་དེ་ལྟར་ཡིན་ནོ། །དེ་ལྟར་རྟོག་པས་བཞག་པ་ཡང་། བུམ་འཛིན་རྟོག་པ་ལ་བུམ་པ་སྣང་བའི་དབང་གིས་བུམ་པར་བཞགབུམ་པ་རྟག་འཛིན་རྟོག་པ་ལ་བུམ་པ་རྟག་པར་སྣང་བའི་དབང་གིས་བུམ་པ་རྟག་སྣང་བཞགབུམ་པ་བདེན་འཛིན་རྟོག་པ་ལ་བུམ་པ་བདེན་གྲུབ་ཏུ་སྣང་བས་བུམ་པ་བདེན་སྣང་བཞག་པ་སོགས་ཆོས་ཐམས་ཅད་རྟོག་པ་ལ་སྣང་བའི་དབང་གིས་བཞག་པ་ཡིན་ཏེ། རྟོག་པ་ཡིན་ན་ཁྱོད་ཀྱི་སྣང་ངོ་དང་ངེས་ངོ་གང་རུང་དུ་ཆོས་གཅིག་འཇོག་ཐུབ་པས་ཁྱབ་པའི་ཕྱིར། དེར་ཐལ། སྤྱིར་བློ་དེས་ཆོས་དེ་བཞག་པ་ནི་བློ་དེས་ངེས་ངོར་རྙེད་པ་དེ་བློ་དེས་བཞག་པ་ཡིན་པར་བྱེད་པ་ཡིན་པས་བདེན་འཛིན་དང་བུམ་པ་རྟག་འཛིན་རྟོག་པ་སོགས་ཀྱིས་བཞག་པའི་ཆོས་མེད་པས་དེ་དག་གིས་ཤེས་བྱ་འཇོག་མི་ནུས་ཀྱང་། བདེན་འཛིན་སོགས་དེ་དག་གིས་སྣང་ངོའི་སྒོ་ནས་ཤེས་བྱ་འཇོག་ནུས་པ་གང་ཞིགབུམ་འཛིན་རྟོག་པ་སོགས་རང་གི་འཛིན་སྟངས་ཀྱི་ཡུལ་ཡོད་པའི་བློ་རྣམས་ཀྱིས་ཤེས་བྱ་འཇོག་ཐུབ་པ་སྨོས་མི་དགོས་པའི་ཕྱིར། ཕྱི་མ་སླ། དང་པོ་གྲུབ་སྟེ། བདེན་འཛིན་གྱིས་ཆོས་འཇོག་མི་ནུས་ཀྱང་དེས་སྣང་བའི་སྒོ་ནས་འཇོག་ནུས་པའི་ཕྱིར། དེར་ཐལ། དེའི་འཛིན་སྟངས་བདེན་གྲུབ་མེད་པས་དེས་ཆོས་གང་ཡང་འཇོག་མི་ཐུབ་ཀྱང་། དེ་རང་གི་སྣང་བ་ལ་ཚད་མ་ཡིན་པའི་ཕྱིར། ཁྱབ་སྟེ། ཚད་མས་རང་ཡུལ་འཇོག་ཐུབ་པ་ལ་གྲུབ་མཐའ་ཀུན་མཐུན་པའི་ཕྱིར། མ་ཁྱབ་མཚམས་ཀྱི་རྟགས་གྲུབ་སྟེ། བདེན་འཛིན་དེ་ཚད་མིན་དང་ལོག་ཤེས་ཡིན་ཀྱང་དེ་རང་གི་སྣང་བ་ལ་ཚད་མ་ཡིན་པའི་ཕྱིར། དེར་ཐལ། དེ་གཉིས་སྣང་ཅན་གྱི་ཤེས་པ་ཡིན་པའི་ཕྱིར། ཁྱབ་སྟེ། གཉིས་སྣང་ཅན་གྱི་ཤེས་པ་ཡིན་ན་རང་གི་སྣང་བ་ལ་མངོན་སུམ་ཚད་མ་ཡིན་པས་ཁྱབ་པའི་ཕྱིར། གཞན་ཡང་བདེན་འཛིན་ཆོས་ཅན། རང་གི་སྣང་བ་ལ་ཚད་མ་ཡིན་པར་ཐལ། ཁྱོད་འཛིན་སྟངས་ལ་ལོག་ཤེས་ཡིན་ཀྱང་སྣང་བ་བདེན་སྣང་ལ་ཚད་མ་ཡིན་པའི་ཕྱིར། ཟུར་ཕྱི་མ་གྲུབ་སྟེ། བདེན་སྣང་ཡོད་པ་གང་ཞིགདེ་ཡོད་པ་ཡིན་པ་ནི་བདེན་འཛིན་ལ་སྣང་བའི་སྒོ་ནས་འཇོག་དགོས་ཀྱི་དེ་ལ་མ་སྣང་ན་དེ་ཡོད་པར་འཇོག་ཏུ་མེད་པའི་ཕྱིར། འདི་བདེན་འཛིན་དེ་རང་གི་སྣང་བ་ལ་ཚད་མ་ཡིན་ཀྱང་བདེན་འཛིན་ཚད་མ་མིན་པ་དང་། རིགས་ཤེས་རྗེས་དཔག་འཁྲུལ་ཤེས་ཡིན་ཞིང་སྟོང་ཉིད་རིགས་ཤེས་རྗེས་དཔག་གི་རྙེད་དོན་ཡིན་ཀྱང་སྟོང་ཉིད་འཁྲུལ་ཤེས་ཀྱི་རྙེད་དོན་ཡིན་མི་དགོས་པ་སོགས་བཤད་བྱ་མང་ཡང་རྗེས་སུ་ཚད་མས་སྐབས་སུ་འཆད་དོ། །ཁོ་ན་རེ། ཐལ་འགྱུར་བའི་ལུགས་ལ་བུམ་པ་སོགས་ཡོད་པ་དང་། བུམ་པ་རྟག་པ་སོགས་མེད་པའི་རྣམ་བཞག་འཇོག་ཏུ་མེད་པར་ཐལ། ཆོས་ཐམས་ཅད་བློ་ལ་སྣང་བ་ཙམ་གྱིས་ཕར་བཏགས་པ་ཙམ་དུ་ཟད་པ་གང་ཞིག་བློ་འགའ་ཞིག་ལ་བུམ་པ་རྟག་པ་དང་། ཐག་ཁྲ་སྦྲུལ་དང་། རི་བོང་རྭ་སོགས་སྣང་བའི་ཕྱིར་ཞེ་ན་གཏན་མ་ཁྱབ་སྟེ། ཆོས་ཐམས་ཅད་རྟོག་པས་བཏགས་ཙམ་ཡིན་ཀྱང་ཡོད་མེད་བཟང་ངན་ལ་སོགས་པའི་རྣམ་བཞག་ཤིན་ཏུ་རུང་བའི་ཕྱིར། དེར་ཐལ་བུམ་པ་ནི་རང་གི་ངོས་ནས་གྲུབ་པ་ཡོད་མེད་བཙལ་ན་མེད་ཀྱང་དེ་ལྟར་མ་བཙལ་བར་འཇིག་རྟེན་ཡོངས་ཀྱི་སྣང་ངོར་ཡོད་མེད་དང་སྣང་ཙམ་དུ་ཆུ་སྐྱོར་བའི་བྱ་བ་བྱེད་ནུས་མི་ནུས་དང་། བློ་ལ་རང་དུས་སྐད་ཅིག་གཉིས་པའི་དུས་སུ་མི་སྡོད་པར་སྣང་རྒྱུ་ཞིག་ཏུ་གནས་མི་གནས་དང་། རང་རྒྱུ་གང་ལས་སྐྱེས་པ་སོགས་དཔྱད་ན་རང་གི་ངོ་བོ་ཡོད་པ་དང་། ཆུ་སྐྱོར་བའི་དོན་བྱེད་པ་དང་མི་རྟག་པ་དང་། རྒྱུ་ལས་སྐྱེས་པ་ཡིན་པ་སོགས་བུམ་པ་སྣང་ཙམ་དེ་ལ་དཔྱོད་པའི་བློ་སྤྱི་ལ་འཆར་དུ་ཡོད་པ་དང་། བུམ་པ་རང་གི་ངོ་བོས་གྲུབ་པ་ལ་མི་དཔྱོད་པར་སྣང་ཙམ་གྱི་བུམ་པ་ལ་སྣང་ཙམ་དུ་རང་དུས་གཉིས་པར་མི་སྡོད་པར་འཆར་བ་དང་། རི་བོང་གི་ར་རི་བོང་གི་མགོ་ལ་ཡོད་པ་ནི་མ་བརྟགས་ཉམས་དགའི་བློ་རྟོག་མེད་ལ་མི་འཆར་བ་དང་། སྨིག་སྒྱུའི་ཆུ་ཆུར་གྲུབ་པས་ཆུའི་དོན་བྱེད་པར་སྐྱེས་བུ་རྣམས་ལ་རྒྱུན་དུ་སྣང་བ་ཞིག་བྱུང་ན་ནི་དེ་ལ་ཡང་ཆུ་ཞེས་འཇོག་རིགས་ཀྱང་དེ་ལྟར་མི་སྣང་བ་ལ་སོགས་པའི་ཕྱིར་ཏེ། ནས་གྲོ་གཉིས་རྒྱུ་འབྲས་དང་བཅས་པ་ལ་སོགས་པ་ནི་རྟོག་པས་བཏགས་ཙམ་ལས་ཅུང་ཟད་ཀྱང་མེད་ཀྱང་བློ་སྤྱི་ལ་ནས་ལས་གྲོ་དང་གྲོ་ལས་ནས་འབྱུང་བ་མི་སྣང་བས་དེ་གཉིས་རྒྱུ་འབྲས་མིན་པ་དང་། ཚེ་སྔ་ཕྱིའི་སྣང་བ་རྣམས་འཆར་ནུས་པའི་བློ་ངོར་དགེ་བར་སྣང་བའི་རྒྱུ་ལས་བདེ་བར་སྣང་བའི་འབྲས་བུ་འབྱུང་བར་སྣང་བའི་སྒོ་ནས་དེ་གཉིས་རྒྱུ་འབྲས་ཡིན་པ་དང་། སྡིག་པ་ཡིན་པར་སྣང་བའི་རྒྱུ་ལས་བདེ་བ་ཡིན་པར་སྣང་བའི་འབྲས་བུ་མི་འབྱུང་བར་སྣང་བའི་སྒོ་ནས་དེ་གཉིས་རྒྱུ་འབྲས་མིན་པར་བཞག་པ་སོགས་ལས་འབྲས་དང་འཁོར་འདས་ཀྱི་རྣམ་བཞག་དང་། ཡོད་མེད་དང་ཡིན་མིན་སོགས་ཀྱི་རྣམ་བཞག་ཐམས་ཅད་ནི་རང་འཇོག་པའི་བློ་དེ་དོན་མཐུན་གྱི་བློ་ཡིན་པར་སྣང་རྒྱུའི་བློ་དེ་ལ་ཇི་ལྟར་སྣང་བའི་སྒོ་ནས་འཇོག་རུང་བའི་ཕྱིར་རོ། །དཔེར་ན་རྨི་ལམ་དུ་མཛའ་གྲོགས་དང་དགྲ་བོ་གཉིས་རྨིས་ན་དེར་དགྲ་དང་མཛའ་བོ་ཅུང་ཟད་ཀྱང་མེད་མོད་རྨི་ལམ་རང་དུས་སུ་སྣང་བའི་དབང་གིས་མཛའ་གྲོགས་དང་དགྲའི་དོན་བྱེད་ནུས་པ་བཞིན་ནོ། །འདིར་རང་རྒྱུད་པས་ཆོས་རྣམས་རྟོག་པས་བཏགས་ཙམ་མིན་པར་འདོད་པ་དང་། ཐལ་འགྱུར་བས་ཡིན་པར་འདོད་པ་ནི། རང་བཞིན་གྱིས་མེད་ན་མེད་དགོས་པར་འདོད་མི་འདོད་ཀྱི་དབང་གིས་ཡིན་ཏེ། ཅུང་ཟད་གསལ་བར་བཤད་ན། རྟོག་པས་བཏགས་ཙམ་གྱི་དོན་ནི་རྟོག་པས་འཛིན་སྟངས་ལ་བཟུང་བ་ལ་བྱེད་པ་མ་ཡིན་གྱི་རྟོག་པ་ལ་ཕར་སྣང་ཙམ་ལ་བྱེད་པ་ཡིན་ལ། རང་རྒྱུད་པས་བུམ་པ་སོགས་རང་གི་ངོས་ནས་མ་གྲུབ་པར་རྟོག་པ་ལ་ཕར་སྣང་བ་ཙམ་ཡིན་ན་བུམ་པ་མ་ཡིན་པ་དག་ལ་བུམ་པར་སྣང་བ་ཙམ་གྱིས་ཀྱང་བུམ་པའི་དོན་བྱེད་དགོས་ཀྱང་མི་ནུས་པ་དང་། བུམ་པ་བདེན་འཛིན་གྱི་རྟོག་པ་ལ་གང་སྣང་བ་ཐམས་ཅད་བདེན་གྲུབ་ཁོ་ནར་སྣང་ལ། བདེན་གྲུབ་ཀྱི་ཆོས་ནི་ཅུང་ཟད་ཀྱང་མེད་པས་དེ་ལ་བུམ་པ་སྣང་བ་དང་ཡུལ་དུ་སྣང་བ་དང་བདེན་གྲུབ་སྣང་བ་ལ་སོགས་རང་གི་སྣང་བ་གང་ཡང་འཇོག་མི་ཐུབ་སྟེ། རང་གི་སྣང་བ་ཐམས་བདེན་གྲུབ་ཀྱིས་ཁྱད་པར་དུ་བྱས་པ་མ་ཡིན་པ་གཅིག་ཀྱང་མེད་པ་གང་ཞིགབདེན་གྲུབ་ཀྱིས་ཁྱད་པར་དུ་བྱས་པའི་ཆོས་གཅིག་ཀྱང་མེད་པའི་ཕྱིར། བུམ་པ་རྟག་འཛིན་རྟོག་པ་ལ་སོགས་པའི་རྟོགས་པ་ལོག་ཤེས་ཐམས་ཅད་དང་། སྨིག་རྒྱུ་ཆུར་འཛིན་གྱི་དབང་ཤེས་ལ་སོགས་པའི་རྟོག་མེད་ལོག་ཤེས་ཐམས་ཅད་དེ་དང་འདྲ། དེས་ན་རྟོག་པ་གནོད་མེད་ཀྱི་ཤེས་པ་ཡིན་ན་ཡུལ་རང་མཚན་གྱིས་གྲུབ་པ་ཞིག་འཛིན་སྟངས་སུ་བཟུང་བའི་བློ་མ་ཡིན་པ་མེད་པས་དེས་ཆོས་རྣམས་འཇོག་ཐུབ་ཀྱང་རྟོག་པ་གང་ཡིན་གྱིས་འཇོག་མི་ཐུབ་པར་འདོད། དཔེར་ན་སློབ་དཔོན་ཆོས་ཀྱི་གྲགས་པས་དུང་སེར་སྣང་གི་དབང་ཤེས་ལ་སྣང་བའི་དུང་ནི་ཁ་དོག་སེར་པོ་དང་། དབྱིབས་ཀྱང་སེར་བོ་ལས་གྲུབ་པའི་དབྱིབས་དང་། དེ་ཕྱི་དོན་དུ་སྣང་བ་ཡང་དུང་སེར་བོའི་ཕྱི་དོན་ཡིན་པ་ལ་སོགས་པ་དེའི་སྟེང་གི་ཆ་ཐམས་ཅད་ལ་སེར་པོས་ཁྱད་པར་དུ་མ་བྱས་པ་ཅུང་ཟད་ཀྱང་མེད་ལ། དེར་ཁ་དོག་སེར་པོ་དང་། སེར་པོ་ལས་གྲུབ་པའི་དབྱིབས་སོགས་གང་ཡང་མེད་པས་དུང་སེར་སྣང་གི་དབང་ཤེས་ལ་དུང་གི་ཁ་དོག་སོགས་ཆ་གང་ལ་ཡང་མ་འཁྲུལ་བའི་ཆ་ཅུང་ཟད་ཀྱང་མེད་པར་བཞེད་པ་དང་འདྲའོ། །ཐལ་འགྱུར་བས་ནི་རྟོག་པ་ཡིན་ན་ཁྱོད་ཀྱིས་ཆོས་གཅིག་སྣང་བའི་སྒོ་ནས་འཇོག་ཐུབ་པས་ཁྱབ་སྟེ། བུམ་པ་བདེན་འཛིན་གྱི་རྟོག་པ་དེས་བདེན་གྲུབ་འཇོག་མི་ཐུབ་ཀྱང་བུམ་པ་བདེན་སྣང་གི་ཆ་ཙམ་དང་། བུམ་པ་ཡུལ་དུ་གྲུབ་པའི་ཆ་ཙམ་དང་། བུམ་པ་དེ་རང་ཐ་དད་པའི་ཆ་ཙམ་སྣང་བའི་ཆ་ལ་མ་འཁྲུལ་བས་དེས་དེ་དག་འཇོག་ཐུབ་པ་དང་། སྒྲ་རྟག་འཛིན་སོགས་ཀྱང་དེ་དང་འདྲ་བ་གང་ཞིགརྟོག་པ་དོན་མཐུན་རྣམས་ཀྱིས་ཆོས་གཅིག་འཇོག་ཐུབ་པ་སྨོས་མ་དགོས་པའི་ཕྱིར། ཙམ་སྒྲས་བདེན་འཛིན་དེ་བདེན་སྣང་དང་། བུམ་པ་ཡུལ་དུ་གྲུབ་པ་དང་། རང་དང་ཐ་དད་པའི་ཆ་རྣམས་ཀྱང་བདེན་གྲུབ་ཏུ་སྣང་ནས་དེ་དག་ལ་འཁྲུལ་ཡང་། དེ་དག་ལ་ཆ་ཕྱེ་ན་བདེན་སྣང་གི་སྣང་བ་ཙམ་གྱི་ཆ་དང་བདེན་གྲུབ་ཀྱི་ཆ་དང་གཉིས་ཡོད་པ་སོགས་ཆ་གཉིས་རེ་ཡོད་པའི་ནང་གི་ཐ་སྙད་དུ་ཡོད་པའི་ཆ་དག་ལ་མ་འཁྲུལ་བ་རེ་བཤད་པ་ཡིན་གྱི། སྤྱིར་བདེན་འཛིན་འཛིན་སྟངས་དང་སྣང་ཡུལ་གཉིས་ཀ་ལ་འཁྲུལ་བ་ཡིན་ནོ། །དབང་ཤེས་རྣམས་འཛིན་སྟངས་ཀྱི་ཡུལ་དང་སྣང་ཡུལ་གཉིས་ཀ་ལ་འཁྲུལ་ཤེས་ཡིན་ལ། འོག་ཏུ་འཆད་པ་ལྟར་ཡིན་ཀྱང་དབང་ཤེས་ཚད་མ་རྣམས་འཛིན་སྟངས་ལ་ཆ་གཉིས་སུ་ཕྱེ་བའི་ཆ་གཅིག་ཙམ་ལ་མ་འཁྲུལ་བ་དགོས་སོ། །ཞིབ་པར་ལོགས་སུ་འཆད། དེས་ན་ཆོས་ཐམས་ཅད་རང་གི་ངོས་ནས་སྣང་བའི་དབང་གིས་འཇོག་པ་ལ་རྣམ་མཁྱེན་ལས་རྟོག་པ་བཟང་སྟེ། བདེན་སྣང་དང་དངོས་པོ་རྟག་པར་སྣང་བ་དང་། སྨིག་རྒྱུར་ཆུར་སྣང་བ་སོགས་རྣམ་མཁྱེན་ལ་སྤྱིར་སྣང་ཡང་རང་གི་ངོས་ནས་མི་སྣང་བ་གང་ཞིགརྟོག་པ་ལ་དེ་དག་རང་གི་ངོས་ནས་སྣང་བའི་ཕྱིར། ཞེས་བཞེད་དེ། དཔེར་ན་སློབ་དཔོན་རྒྱལ་དབང་བློས་དབང་ཤེས་ལ་དུང་སེར་པོར་སྣང་བ་ན་དབྱིབས་ཀྱི་ཚད་ནི་དུང་གི་དབྱིབས་དངོས་ཡིན་པས་དུང་སེར་སྣང་གི་དབང་ཤེས་དུང་གི་དབྱིབས་ཙམ་ལ་མ་འཁྲུལ་བས་དེས་དབྱིབས་དེ་འཇོག་ཐུབ་པར་བཞེད་པ་དང་འདྲའོ། །རང་རྒྱུད་པའི་བློ་གནོད་མེད་ནི་བུམ་འཛིན་མངོན་སུམ་ལ་བུམ་པ་རྟག་པར་སྣང་བ་དང་། བུམ་འཛིན་རྟོག་མེད་ལ་བུམ་པའི་དོན་སྤྱི་བུམ་པར་སྣང་ཡང་འཛིན་སྟངས་ཀྱི་ཡུལ་བུམ་པ་ལ་མ་འཁྲུལ་བའི་ཤེས་པ་ཡིན་པ་ལྟ་བུ་རང་གི་འཛིན་སྟངས་ཀྱི་ཡུལ་ལ་མ་འཁྲུལ་བའི་ཤེས་པ་དེ་ཡིན་ཏེ། འཛིན་སྟངས་ཀྱི་ཡུལ་ཡོད་པའི་ཤེས་པ་ཡིན་ན་ཡོད་པའི་ཡུལ་ལ་རང་ངོས་ནས་གྲུབ་པའི་ཆོས་ཡིན་པས་ཁྱབ་ཕྱིར་རང་མཚན་གྱིས་གྲུབ་པ་ལ་ཚད་མར་སོང་བའི་ཤེས་པ་ཡིན་པས་ཁྱབ་པའི་ཕྱིར། དཔེར་ན་བུམ་འཛིན་ཤེས་པ་རང་གི་འཛིན་སྟངས་བུམ་པ་ལ་མ་འཁྲུལ་ན་བུམ་པའི་དབྱིབས་དང་ཁ་དོག་དང་བུམ་པའི་སྟེང་གི་དངོས་པོ་སོགས་ནི་བུམ་པའི་ཁྱད་པར་གྱི་ཆོས་ཡིན་པས་ཡོད་པ་ཁོ་ན་ཡིན་ཕྱིར་བུམ་འཛིན་ཤེས་པ་ལ་དེ་དག་སྣང་བ་ལ་ཡང་མ་འཁྲུལ་བ་ཡིན་པ་བཞིན་འཛིན་སྟངས་ལ་མ་འཁྲུལ་བའི་ཤེས་པ་རྣམས་ནི་རང་གི་འཛིན་སྟངས་ཀྱི་ཡུལ་དེའི་ཁྱད་པར་གང་སྣང་ཐམས་ཅད་ལ་ཡང་མ་འཁྲུལ་བ་ཡིན་ནོ། །འཛིན་སྟངས་ཀྱི་ཡུལ་ལ་འཁྲུལ་བའི་ཤེས་པ་རྣམས་ནི་ཆ་གང་ལ་ཡང་ཚད་མར་འགྲོ་བ་མི་སྲིད་པས་དེས་ཡུལ་གང་ཡང་ཡོད་པར་འཇོག་མི་ནུས་ཏེ། དཔེར་ན་བུམ་པ་བདེན་འཛིན་ནི་འཛིན་སྟངས་བུམ་པ་བདེན་གྲུབ་ལ་འཁྲུལ་ན་དེའི་སྟེང་གི་བུམ་པ་དང་དབྱིབས་དང་ཁ་དོག་དང་དངོས་པོ་ལ་སོགས་པའི་ཁྱད་པར་རྣམས་ནི། བུམ་པ་བདེན་གྲུབ་ཀྱི་ཁྱད་ཆོས་ཁོ་ན་ཡིན་ཞིང་། ཁྱད་གཞི་བདེན་གྲུབ་མེད་པས་དེའི་ཁྱད་ཆོས་གཅིག་ཀྱང་ཡོད་པར་མི་རིགས་པས་རང་ལ་སྣང་བའི་ཆ་གང་ལ་ཡང་ཚད་མར་སོང་བ་མི་སྲིད་པ་བཞིན་འཛིན་སྟངས་ཀྱི་ཡུལ་མེད་པའི་རྟོག་པ་རྣམས་ནི་སྣང་བ་ལ་ཚད་མར་འགྲོ་བ་མི་སྲིད་པས་རྟོག་པས་ཆོས་རྣམས་འཇོག་མི་ནུས་པའི་ཕྱིར། ཞེས་འདོད་དོ། །དེ་ཡང་འདི་ལྟར་ཡིན་ཏེ། བུམ་པ་བདེན་འཛིན་རྟོག་པ་ལ་སྣང་བ་ཙམ་གྱིས་བུམ་པ་དེ་ཡོད་པར་འཇོག་ཐུབ་ན། དེ་ལ་སྣང་བའི་བུམ་པ་དེ་བཙལ་བས་རྙེད་དགོས། འཚོལ་ཚེ་ཇི་ལྟར་དཔྱད་ཀྱང་བདེན་འཛིན་ལ་སྣང་བའི་བུམ་པ་དེའི་ངོས་ན་ནི་གོང་དུ་བཤད་པ་ལྟར་བདེན་གྲུབ་ཀྱི་བུམ་པ་དེ་ལས་གཞན་གང་ཡང་མ་དམིགས་པས་བདེན་འཛིན་ལ་སྣང་བའི་བུམ་པ་དེ་གདགས་གཞིའི་ངོས་ནས་ཅུང་ཟད་ཀྱང་མི་རྙེད་པས་དེ་ལ་བུམ་པ་དེ་སྣང་བས་བུམ་པ་འཇོག་མི་ནུས་པ་བཞིན་དུ་ལོག་ཤེས་ཐམས་ཅད་ཀྱང་འདྲའོ་བསམ་པ་ཡིན་ནོ། །ཐལ་འགྱུར་བས་ནི་དེ་ལྟར་བཙལ་ན་བདེན་འཛིན་ལ་སྣང་རྒྱུའི་བུམ་པ་མ་ཟད་ཁྱོད་རང་གི་བུམ་འཛིན་ཚད་མ་ལ་སྣང་བའི་བུམ་པ་ཡང་ཅུང་ཟད་ཀྱང་མི་རྙེད་པས་དེ་གཉིས་རང་ངོས་ནས་མེད་པ་ལ་ཡང་འདྲ་མཉམ་ཡིན་ཞིང་། བུམ་འཛིན་ཚད་མ་ཡང་རང་གི་འཛིན་སྟངས་ཀྱི་ཡུལ་གྱི་བུམ་པ་ལ་ནི་འཁྲུལ་བ་ཁོ་ན་ཡིན་ཀྱང་དེས་བུམ་པ་བཟུང་བའི་སྒོ་ནས་ཡོད་པར་འཇོག་ཐུབ་ན། བུམ་པ་བདེན་འཛིན་ཀྱང་བུམ་པ་བདེན་གྲུབ་ལ་འཁྲུལ་ཡང་དེ་ལ་བུམ་པ་སྣང་བའི་སྒོ་ནས་ཀྱང་བུམ་པ་འཇོག་ཅིའི་ཕྱིར་མི་ཐུབ་སྟེ་ཐུབ་པར་ཐལ། ཆོས་ཐམས་ཅད་བློ་ལ་སྣང་ཙམ་གྱིས་མ་བཞག་ན་གཏན་མི་རྙེད་པ་གང་ཞིགསྣང་ཙམ་གྱིས་འཇོག་ན་ནི་ལོག་ཤེས་ལ་བུམ་པ་སྣང་ན་ཡང་བུམ་པ་སྣང་བ་ཡིན། ཚད་མ་ལ་བུམ་པ་སྣང་ན་ཡང་བུམ་པ་སྣང་བ་ཡིན་པའི་ཕྱིར་རོ། །སེམས་ཅན་གྱི་ས་ལ་ཆོས་ཐམས་ཅད་ཡོད་པར་འཇོག་བྱེད་ལ་འཁྲུལ་ཤེས་ཁོ་ན་ལས་མེད་ལ། བློ་དེས་འཛིན་སྟངས་ལ་བཟུང་བས་འཇོག་ཐུབ། སྣང་བའི་འཇོག་མི་ཐུབ་པའི་རྒྱུ་མཚན་ཀྱང་མེད་དེ། བུམ་པ་བདེན་འཛིན་ལ་བུམ་པ་སྣང་ཚེ་བུམ་པའི་ཆ་གཅིག་སྣང་བ་དེ་བུམ་པར་མ་བཞག་ན་དེ་ལས་གཞན་དུ་བཙལ་བས་བུམ་པ་མི་རྙེད་པའི་ཕྱིར། དེས་ན་བུམ་པ་བདེན་འཛིན་དེ་བུམ་པ་ལ་ལོག་ཤེས་དང་། བུམ་པ་སྣང་བ་ལ་ཚད་མ་ཡིན་ཏེ། ཁྱོད་ཀྱིས་བུམ་པ་བདེན་པར་མེད་ཀྱང་བདེན་པར་བཟུང་བ་གང་ཞིགཁྱོད་ལ་བུམ་པའི་ཆ་སྣང་བ་ཙམ་གྱི་བུམ་པ་ཡོད་པའི་ཕྱིར། ཞེས་བཞེད་དོ། །གཉིས་པ་དེའི་བཟློག་ཟླ་བདེན་པར་གྲུབ་པའི་ཚད་དུ་བསྟན་པ་ནི། མིང་གིས་བཏགས་ཙམ་གྱི་བཟློག་ཟླ་མིང་གི་ཐ་སྙད་ཀྱི་དབང་གིས་བཞག་པ་ཙམ་མ་ཡིན་པའི་ཡོད་པ་དེ། བདེན་། པར་གྲུབ་ཚད་ཡིན་ཏེ། བློ་ལ་ཕར་སྣང་ཙམ་མ་ཡིན་པར་རང་གི་ངོས་ནས་གྲུབ་པ་དེ། དོན་དམ་དཔྱོད་བྱེད་ཀྱི་རྟགས་ཀྱིས་དགག་བྱ་དང་། རང་ངོས་ནས་གྲུབ་པ་དེ། ཆོས་དང་གང་ཟག་གཉིས་སུ་ཕྱེ་བའི་ཆོས་ཀྱི་སྟེང་དུ་གྲུབ་པ་ཆོས་ཀྱི་བདག་དང་། གང་ཟག་གི་སྟེང་དུ་གྲུབ་པ་གང་ཟག་གི་བདག་དང་། དེ་ཁྱད་གཞི་ཆོས་ཀྱི་སྟེང་དུ་མེད་པ་ཆོས་ཀྱི་སྟེང་དུ་མེད་པ་ཆོས་ཀྱི་བདག་མེད་ཕྲ་མོ་དང་། གང་ཟག་གི་སྟེང་དུ་མེད་པ་གང་ཟག་གི་བདག་མེད་ཕྲ་མོ་ཡིན་པའི་ཕྱིར། དེར་ཐལ། ཆོས་ཐམས་ཅད་རང་གི་མིང་དང་རྟོག་པས་ཕར་བཏགས་ཙམ་ལས་རང་གི་ངོ་བོས་མེད་པ་དེ་རང་གི་གནས་ལུགས་མཐར་ཐུག་ཡིན་པའི་ཕྱིར། དེར་ཐལ། གནས་ལུགས་མཐར་ཐུག་གི་བཟློག་ཟླར་ཞེན་པ་བདེན་འཛིན་ཡིན་པ་གང་ཞིགཆོས་རྣམས་མིང་གིས་བཏགས་ཙམ་མ་ཡིན་པར་རང་ངོས་ནས་གྲུབ་པར་ཞེན་ནས་བདེན་འཛིན་དུ་འགྱུར་བའི་ཕྱིར། ཡབ་སྲས་མཇལ་བའི་མདོ་ལས། རྒྱལ་པོ་ཆེན་པོ་ཆོས་རྣམས་རེ་རེ་ནས་རང་གི་ངོ་བོས་གྲུབ་པ་ཡོད་མེད་བཙལ་ན་ཐ་སྙད་ཞེས་པ་སྒྲ་རྟོག་གིས་ཕར་བཏགས་པ་ཙམ་མ་གཏོགས་རང་གི་ངོ་བོས་གྲུབ་པའི་མིག་གི་སྐྱེ་མཆེད་མི་དམིགས་སོ། །ཞེས་སོགས་དང་། དེ་ཉིད་ལས། དེ་ལྟར་ཆོས་ཐམས་ཅད་ཕར་བཏགས་ཙམ་མ་ཡིན་པར་གྲུབ་པ་གཅིག་མ་དམིགས་ན་རང་གི་ངོས་ནས་གྲུབ་པའི་ལུང་སྟོན་པ་པོ་སངས་རྒྱས་ནི་གང་། ལུང་བསྟན་བྱ་བྱང་ཆུབ་སེམས་དཔའ་ནི་གང་། སངས་རྒྱས་ཀྱི་བྱང་ཆུབ་སེམས་དཔའ་རྣམས་ལུང་བསྟན་པ་ནི་གང་གི་ཡོད། སངས་རྒྱས་བྱང་སེམས་ཀྱི་གདགས་གཞིའི་གཟུགས་ནི་གཟུགས་ཀྱི་ངོ་བོ་ཉིད་ཀྱིས་སྟོང་བ་ནས་དེ་ལྟར་རྣམ་པར་ཤེས་པའི་བར་དུའོ། །ཞེས་དང་། དེ་བཞིན་དུ་ཆོས་འདི་དག་ནི་ཐ་སྙད་དེ་རྟོག་པས་བཏགས་ཙམ། མིང་གིས་བཏགས་ཙམ། བརྡ་སྟེ་རྟོག་ངོར་སྣང་ཙམ། ཀུན་རྫོབ་སྟེ་རང་བཞིན་གྱིས་གྲུབ་པར་སྣང་ཡང་རང་བཞིན་གྱིས་སྟོང་བའི་རྫུན་པ་ཙམ། ཚིག་གིས་བརྗོད་པ་ཙམ། བུམ་པའོ་ཀ་བའོ་ཞེས་སོགས་སུ་མིང་བཏགས་པ་ཙམ་སྟེ། ཚུལ་དེ་ལ་མཁས་པ་རྣམས་ཀྱིས་མངོན་པར་ཏེ་དགའ་ཞིང་དད་པར་བྱའི་མི་འཕྱའོ། །ཞེས་གསུངས་པའི་ཕྱིར། ། གསུམ་པ་མིང་བརྡས་བཏགས་ཙམ་ལ་བྱ་བྱེད་ཐམས་ཅད་རུང་བར་བསྟན་པ་ནི། ཆོས་ཐམས་ཅད་མིང་རྐྱང་བཏགས་ཡོད་ཙམ་ལས་མེད་ཀྱང་འཁོར་འདས་ཀྱི་བྱ་བྱེད་བཟང་ངན་ཐམས་ཅད་དུ་ཐམས་ཅད་རུང་སྟེ། ཆོས་རྣམས་རང་ངོས་ནས་གྲུབ་པ་མེད་པར་ངེས་པས་རྗེས་སུ་ཡང་རང་ངོས་ནས་གྲུབ་མ་གྲུབ་མི་འཚོལ་བར་བློ་ལ་སྣང་ཙམ་འདི་ལ་སྣང་བ་ལྟར་རུང་མི་རུང་]གི་ཁྱད་པར་ཡང་མ་བརྟགས་པའི་བློ་ངོར་འཆར་བ་ནི་ཡོད་ལ། ཤར་བ་ལྟར་དུ་རྣམ་བཞག་ཐམས་ཅད་བྱེད་དུ་ཡོད་པའི་ཕྱིར། དེར་ཐལ། ཤེས་བྱའི་ཆོས་འདི་དག་ཐམས་ཅད་ནི་ཐག་ཁྲ་ལ་སྦྲུལ་དུ་སྣང་བ་དང་། སྤྱོད་འཇུག་ལས། དབྱིབས་སུ་བཀོད་ལུགས་མི་འདྲ་བའི་ཁྱད་པར་གྱིས། ཐོ་ཡོར་ལ་ནི་མིར་སྣང་བའི་བློ་སྐྱེ་བ་གཞིན། ཞེས་གསུངས་པ་ལྟར་རྒྱང་རིང་བོ་ནས་ཐོ་ཡོར་ལ་མིར་བཏགས་པ་དང་། རང་ངོས་ནས་མ་གྲུབ་པ་ལ་ཁྱད་པར་མེད་ཀྱང་བྱ་བྱེད་རུང་མི་རུང་ལ་ཁྱད་པར་ཡོད་པའི་ཕྱིར་ཏེ། གདགས་གཞི་ཕུང་པོ་ལ་མིང་བཏགས་པ་དང་སྦྲུལ་གྱི་ཕུང་པོ་ལ་སྦྲུལ་དུ་བཏགས་པ་དེས་མི་དང་། སྦྲུལ་གྱི་དོན་བྱེད་ནུས་པར་བློ་ལ་སྣང་བ་ལྟར་ཆོས་རྣམས་ཀྱི་རང་རང་གི་གདགས་གཞི་ལ་རང་རང་གི་མིང་གིས་ཕར་བཏགས་པ་ཙམ་དེས་རང་རང་གི་བྱ་བྱེད་ཀྱི་དོན་བྱེད་ནུས་པར་བློ་སྤྱི་ལ་སྣང་བ་ལྟར་བུམ་པ་དང་ཀ་བ་སོགས་ཐ་སྙད་རུང་ལ། ཐོ་ཡོར་གྱི་མི་ལ་མིར་བཏགས་པ་དང་ཐག་ཁྲའི་སྦྲུལ་ལ་སྦྲུལ་དུ་བཏགས་པ་དེས་མི་དང་སྦྲུལ་གྱི་བྱ་བ་བྱེད་མི་ཐུབ་པར་འཇིག་རྟེན་གྱི་བློ་སྤྱི་ལ་སྣང་བས་ན་དེ་ལྟར་སྣང་བའི་དབང་གིས་མི་དང་སྦྲུལ་གྱི་བྱ་བ་བྱེད་མི་ཐུབ་པའི་ཕྱིར། དེར་ཐལ། རྨི་ལམ་དུ་རང་ལས་ཉམས་ཆུང་བའི་མི་དང་རང་ལས་སྟོབས་དང་ལྡན་པའི་མི་གཉིས་ཀྱིས་རང་ལ་གནོད་པ་བྱེད་པ་ལ་སྔ་མས་གནོད་པ་བྱེད་མི་ནུས་པར་རྨིས་ན་དེ་ལ་མི་སྐྲགཕྱི་མས་གནོད་པ་ཆེན་པོ་བྱེད་པ་རྨིས་ན་དེ་ལ་སྐྲག་པ་ན་དེ་ཚེ་མི་དེ་གཉིས་བློ་ལ་ཕར་སྣང་བ་ཙམ་མ་གཏོགས་པར་རང་གི་ངོས་ནས་མེད་པ་ལ་ཅུང་ཟད་ཁྱབ་པར་མེད་ཀྱང་སྔ་མས་འཇིགས་སྐྲག་བསྐྱེད་མི་ནུས། ཕྱི་མས་འཇིགས་སྐྲག་བསྐྱེད་ནུས་པ་བཞིན་བློས་བཏགས་ཙམ་གྱིས་བྱ་བྱེད་སོགས་ཐུབ་པ་ནི་ཤིན་ཏུ་ཡང་རུང་བས་མིང་ཙམ་ལ་ལས་འབྲས་དང་འཁོར་འདས་སོགས་འདོད་དགོས་ཀྱི་མིང་ཙམ་ལ་ཐ་སྙད་མི་རུང་བར་མཐོང་ནས་མིང་ཙམ་དེ་ལ་བྱ་བྱེད་སོགས་ཁས་མ་བླངས་ན་ཆད་མཐར་ལྷུང་བའི་ཕྱིར། །དེར་ཐལ། ཆད་མཐར་མི་ལྷུང་བ་ལ་རང་བཞིན་མེད་པ་ངེས་པའི་རྗེས་སུ་བྱ་བྱེད་ལ་སོགས་པའི་ཐ་སྙད་ཐམས་ཅད་ཚད་མས་གྲུབ་པ་ཞིག་འཇོག་མ་ཤེས་པར་བློ་ངོར་བཏགས་ཙམ་ལ་ཐ་སྙད་ཐམས་ཅད་མི་རུང་བར་སྣང་ན་ཆོས་རྣམས་མེད་པ་མིན་ཞེས་སྨྲས་ཀྱང་ཆད་མཐར་མི་ལྷུང་བ་ལ་མི་ཕན་པའི་ཕྱིར། བུདྡྷ་པཱ་ལི་ཏ་ལས། ཆོས་རྣམས་ཁ་ཅིག་གིས་བདེན་པར་ཡོད་པ་དང་། ཁ་ཅིག་བདེན་པར་མེད་པ་ཉིད་དུ་བརྗོད་པ་ནི་རང་གི་ལྟ་བའི་དབང་གིས་ཡིན་ཏེ། ཁོ་བོ་ནི་དངོས་པོ་རྣམས་རི་བོང་གི་རྭ་གཏན་མེད་པ་བཞིན་ཏུ་རང་བཞིན་གྱིས་གྲུབ་པ་དེ་གཏན་མེད་པ་ཉིད་]མཐོང་བ་ཡིན་ལ། དེ་ལྟར་མཐོང་ཡང་བྱ་བྱེད་སོགས་ཆེས་འཐད་པས། གཞན་དག་གིས་ཁྱེད་ཅག་ལ་ལས་འབྲས་མེད་དོ། །ཞེས་སོགས་ཀྱི་ཚིག་གི་སྐྱོན་ཡོངས་སུ་སྤངས་པའི་ཕྱིར་དུ་རང་བཞིན་གྱིས་མེད་ཀྱང་ལས་འབྲས་སོགས་ཡོད་ཅེས་སྨྲས་ན་ཆོག་གི་ཆོས་རྣམས་ཡོད་པ་ཉིད་ཀྱང་མ་ཡིན་ལ་མེད་པ་ཉིད་ཀྱང་མ་ཡིན་ནོ། །ཞེས་མི་སྨྲའོ། །ཞེས་གསུངས་པའི་ཕྱིར། །འདིས་བོད་རྒན་རྣམས་ཀྱིས་ཆོས་རྣམས་ཡོད་པ་འང་མ་ཡིན་མེད་པ་འང་མ་ཡིན་ཟེར་བ་ལེགས་པར་བཀག་གོ་གསུངས། སྤྱིར་ཐ་སྙད་ལ་མིང་དང་རྟོག་པ་དང་བློས་བཏགས་ཙམ་དང་ཀུན་རྫོ་བ་ལ་བྱེད་པ་རྣམས་ཡོད་པ་ལས་ཕྱི་མ་གཉིས་དོན་གཅིག་ཅིང་འདི་སྐོར་གྱི་ཐ་སྙད་ཕལ་ཆེར་ནི་བཏགས་ཙམ་ལ་བྱེད་པའོ། །བཞི་པ་དེ་ལྟར་འགྲེལ་བའི་མཁས་པ་ངོས་བཟུང་བ་ནི། མིང་གི་བཏགས་ཙམ་ལ་བྱ་བྱེད་དང་འཁོར་འདས་ཀྱི་རྣམ་བཞག་རུང་བར་བཤད་པའི་མཁས་པ་ངོས་བཟུང་དུ་ཡོད་དེ། ཀླུ་སྒྲུབ་ཡབ་སྲས་ཀྱི་གཞུང་ལ་ཚིག་འགྲེལ་དང་དོན་འགྲེལ་མཛད་པའི་མཁན་པོ་རྣམས་ལས་སངས་རྒྱས་བསྐྱངས། ཞི་བ་ལྷ་དང་། ཟླ་བའི་ཞབས་གསུམ་གྱིས་མིང་ཙམ་ལ་བྱ་བྱེད་འཐད་པར་སྒྲུབ་པར་མཛད་པ་ལྟར་གྱིས་མཁས་པ་དེ་གསུམ་ཡིན་པའི་ཕྱིར། དེར་ཐལ། སངས་རྒྱས་བསྐྱངས་ཀྱི་དཀོན་བརྩེགས་ལ་བརྟེན་ནས་ལྷ་སྐུ་གང་ཡིན་རྩོད་པ་བདེན་རྫུན་འབྱེད་པ་དེར་བཀོད་ནས་དེ་ལྟར་བསྒྲུབ། ཞི་བ་ལྷས་ཡབ་སྲས་མཇལ་བ་ལ་བརྟེན་ནས་སྒྱུ་མ་དཔེར་བཀོད་ནས་དེ་ལྟར་བསྒྲུབ། ཟླ་བའི་ཐེག་དམན་གྱི་མདོ་ལ་བརྟེན་ནས་ཤིང་རྟའི་དཔེའི་སྟེང་ནས་དེ་ལྟར་སྒྲུབ་པའི་ཕྱིར། དང་པོ་གྲུབ་སྟེ། བཏགས་དོན་བཙལ་ན་ཆོས་གང་ཡང་མི་རྙེད་ཀྱང་འཇིག་རྟེན་པའི་མིང་ཙམ་དེ་ལ་འཁོར་འདས་ལས་འབྲས་སོགས་ཡིན་མིན་ཐམས་ཅད་རུང་བར་བཤད་པའི་ཕྱིར་ཏེ། དཔེར་ན་ལྷ་ཁང་དུ་མི་གཉིས་ཕྱིན་པ་ན་གཅིག་གིས་འཁོར་ལོ་ཅན་དབང་ཕྱུག་དང་། རྩེ་གསུམ་ཅན་ཁྱབ་འཇུག་གོ་ཞེས་སྨྲས། གཞན་པ་ན་རེ། དེ་ལས་བཟློག་པའོ། །ཞེས་རྩོད་པའི་ཚེ། དཔའ་བོ་ན་རེ། འདི་ན་ལྷ་དེ་གཉིས་མེད། འདི་ནི་རི་མོ་ཡིན་ནོ་མི་ཟེར་བར་འཇིག་རྟེན་པའི་ཟེར་བ་དང་བསྟུན་ནས་གཉིས་པ་ལ་ཁྱོད་བདེན་ལ་དང་པོ་ལ་ཁྱོད་ཀྱིས་སྨྲས་པ་མི་བདེན་ཟེར་བ་ལྟར་ལས་འབྲས་རང་ངོས་ནས་མེད་པ་ལ་རི་མོར་ལྷ་མེད་པ་དང་ཁྱད་པར་མེད་ཀྱང་རི་མོ་ལ་ལྷའི་མིང་བཏགས་པ་ཙམ་ལ་བདེན་རྫུན་གྱི་ཁྱད་པར་འཐད་པ་བཞིན་མིང་ཙམ་ལ་འཁོར་འདས་རུང་བར་བཤད་པའི་ཕྱིར། བུདྡྷ་པཱ་ལི་ཏ་ལས། འདི་ལྟར་བཅོམ་ལྡན་ཀྱིས་ཀྱང་ཆོས་གང་འཇིག་རྟེན་ན་ཡོད་པར་གྲགས་པ་དེ་ཡང་ཡོད་པར་སྨྲའོ། །རི་བོང་གི་རྭ་སོགས་གང་འཇིག་རྟེན་ན་མེད་པར་གྲགས་པ་དེ་ང་ཡང་མེད་པར་སྨྲའོ་ཞེས་གསུངས་པས་ན་དེའི་ཕྱིར་ཆོས་སྟོན་པ་སོགས་དུས་གང་གི་ཚེ་འཇིག་རྟེན་གྱི་ལས་འབྲས་དང་བཟང་ངན་ལ་སོགས་པའི་ཐ་སྙད་འཇོག་པར་བྱ་བ་དེའི་ཚེ་ན་ནི་བུམ་པ་རང་གི་ངོ་བོ་མ་གྲུབ་ཀྱང་འཇིག་རྟེན་པ་རྣམས་ལ་སྣང་བའི་རྐྱེན་གྱིས་བུམ་པ་ཡོད་ཅེས་བཞག་པ་ལྟར་ཆོས་གང་འཇིག་རྟེན་ན་ཡང་དག་པར་ཏེ་ཡོད་པ་དང་དེ་ཡིན་པར་གྲགས་པ་དེ་བཅོམ་ལྡན་འདས་ཀྱིས་ཀྱང་ཡང་དག་པ་སྟེ་ཡོད་པ་དང་ཡིན་པ་ཉིད་དུ་ཞེས་བཞེད་དོ། །ཞེས་སོགས། དཔེར་ན་གྲོང་མི་གཉིས་ཤིག་བྱ་བ་འགའ་ཞིག་བསྒྲུབ་པ་ལ་གྲོང་ཁྱེར་དུ་དོང་བ་ན། ལྟད་མོའི་ཕྱིར་ལྷ་ཁང་དུ་ཞུགས་ནས། ཞེས་པ་ནས། ཟེར་བ་དེ་ལ་དཔང་པོ་ཀུན་ཏུ་རྒྱུ་དཔེ་ཇི་ལྟར་འདི་ན་དབང་ཕྱུག་ཆེན་པོ་ཡང་འགའ་ཡང་མེད་ལ། སྲིད་མེད་ཀྱི་བུ་ཡང་མེད་དེ། གཟུགས་འདི་དག་ནི་རྩིག་པ་ལ་བརྟེན་པའི་རི་མོ་བྲི་བ་ཡིན་ནོ། །ཞེས་བྱ་བ་དེ་ལྟར་ཤེས་མེད་ཀྱི་དེ་ལྟར་མི་ཟེར་བར་ལྷ་དེ་གཉིས་ལ་འཇིག་རྟེན་གྱི་ཐ་སྙད་ཀྱི་དབང་གིས་ཏེ་འཇིག་རྟེན་པ་རྣམས་ཀྱིས་དེ་ལྟར་མིང་གིས་བཏགས་པ་ཙམ་གྱི་སྒོ་ནས་ཕྱི་མ་འདི་ནི་བདེན་ནོ། །སྔ་མའི་ཟེར་བ་འདི་ནི་མི་བདེན་ནོ། །ཞེས་སྨྲས་པ། ཞེས་གསུངས་པའི་ཕྱིར། གཉིས་པ་གྲུབ་སྟེ། ཞི་བ་ལྷས་སྐྱེས་བུ་ནི་རང་གི་གདགས་གཞི་ཁམས་དྲུག་ལ་སྐྱེས་བུ་ཞེས་མིང་གིས་བཏགས་པ་ཙམ་ལས་མེད་པ་སྒྱུ་མའི་མི་དང་འདྲ་ཡང་སྒྱུ་མའི་མི་དང་སྐྱེས་བུ་དངོས་བསད་པ་གཉིས་ལ་སྡིག་པ་ཡོད་མེད་མི་མཚུངས་པར་བཤད་པའི་ཕྱིར། དེར་ཐལ། དེ་གཉིས་ཀ་ལ་མིང་རྐྱང་བཏགས་ཙམ་ལས་མེད་ཀྱང་སྒྱུ་མའི་སྐྱེས་བུ་ལ་སེམས་མེད་པས་གསོད་ན་སྡིག་པ་མེད་ལ། སྐྱེས་བུ་དངོས་གནས་པ་ལ་སེམས་ཡོད་པས་བསད་ན་སྡིག་པ་འབྱུང་བའི་ཁྱད་པར་འཐད་པར་བཤད་པའི་ཕྱིར། སྤྱོད་འཇུག་ལས། སྒྱུ་མའི་སྐྱེས་བུ་བསད་པ་སོགས་ལ། དེ་ལ་སེམས་མེད་པའི་ཕྱིར་ན་སྡིག་པ་མེད་དོ། །སྒྱུ་མ་ལྟ་བུའི་སེམས་དང་ལྡན་པ་ལ་ནི་སེམས་ཡོད་པས་ཕན་གནོད་བྱས་པ་ལས་བསོད་ནམས་དང་ནི་སྡིག་པ་འབྱུང་ངོ་། །ཞེས་དང་། བསླབ་བཏུས་ལས། དེ་ལ་ཇི་ལྟར་ཆོས་ཐམས་ཅད་ནི་ལས་བསགས་པ་པོ་གང་ཟག་གི་བདག་མེད་ཀྱང་གང་ཟག་གིས་ལས་བསགས་པ་དང་། དེ་ལས་བྱུང་བའི་འབྲས་བུ་མྱོང་བའི་འབྲེལ་བ་ཡོད་པ་མི་འགལ་བ་དང་། ཆོས་ཐམས་ཅད་ལ་རང་བཞིན་མེད་ཅིང་ཇི་ལྟར་མཐོང་བ་ལྟར་མེད་ཀྱང་ཇི་ལྟར་མཐོང་བཞིན་པའི་གཟུག་སོགས་ཀྱི་ཆོས་རྣམས་ཐམས་ཅད་ཡོད་པར་མི་འགལ་བ་དེ་ནི་ཡབ་དང་སྲས་མཇལ་བའི་མདོ་ལས་བསྟན་ཏེ། ཞེས་གསུངས་པའི་ཕྱིར། ལུང་འདིས་ལས་འབྲས་བསག་མྱོང་གི་གང་ཟག་གི་གང་ཟག་གི་བདག་མེད་ཀྱང་གང་ཟག་གི་ལས་བསགས་པ་དང་འབྲས་བུ་མྱོང་བའི་འབྲེལ་བ་རུང་བ་དང་། རང་ངོས་ནས་ཆོས་གང་ཡང་མ་གྲུབ་ཅིང་བློས་མཐོང་བ་ལྟར་མ་གྲུབ་ཀྱང་མཐོང་བའི་གཟུགས་སོགས་གྲུབ་པར་བཤད་དོ། །གསུམ་པ་གྲུབ་སྟེ། ཟླ་བས་བསྒྲུབ་ཚུལ་འཆད་པར་འགྱུར་རོ། །དེ་ལྟར་ཆོས་རྣམས་མིང་རྐྱང་བཏགས་ཡོད་ཙམ་ལས་མེད་པར་བསྒྲུབ་པ་འདི་ནི་དབུ་མའི་ལྟ་བའི་དཀའ་གནས་མཐར་ཐུག་ཡིན་ཏེ་ཆོས་རྣམས་མིང་གི་བཏགས་ཙམ་ལས་རང་ངོས་ནས་གྲུབ་པ་མེད་པར་ངེས་ནས་རང་ངོས་ནས་གྲུབ་པ་མ་ཁེགས་ན། དེ་ལས་རགས་པའི་རང་རྒྱུད་པའི་དགག་བྱ་ལྟ་བུ་བཀག་ཀྱང་རྟག་མཐའ་མི་ཁེགས་པས་དབུ་མའི་དོན་རྣལ་མ་མི་རྙེད། ཆོས་ཐམས་ཅད་མིང་རྐྱང་བཏགས་ཡོད་ཙམ་ལས་གདགས་གཞིའི་སྟེང་ནས་མ་གྲུབ་པའི་དོན་སྤྱི་བློ་ལ་ཤར་བ་ན་རི་བོང་གི་རྭ་ལྟར་གཏན་མེད་དུ་སོང་བར་ཤར་ནས་ཆོས་རྣམས་ཚད་གྲུབ་འཇོག་མ་ཤེས་ན་ཆད་མཐར་ལྷུང་ནས་དབུ་མའི་དོན་མི་ཤེས་པའི་ཕྱིར། རྣམ་བཤད་ལས། རྟོག་པས་བཞག་ཙམ་ལ་ཀ་བུམ་སོགས་རང་རང་གི་བྱ་བྱེད་འཐད་པ་ནི། ཞེས་པ་ནས། དབུ་མའི་ལྟ་བ་མཐར་ཐུག་པའི་དཀའ་ས་ཡང་འདི་ཉིད་དོ། །ཞེས་གསུངས་པའི་ཕྱིར། མིང་རྐྱང་བཏགས་ཡོད་ཀྱི་དོན་ཡོད་དེ། མིང་རྐྱང་ཞེས་པས་རང་ངོས་ནས་གྲུབ་པ་དང་། ཡོད་མཐའ་དང་། རྟག་མཐའ་ཁེགས། བཏགས་ཡོད་ཅེས་པས་རི་བོང་གི་རྭ་ལྟར་མེད་པ་དང་། མེད་མཐའ་དང་། ཆད་མཐའ་ཁེགས་པའི་ཕྱིར། དེར་ཐལ། ཆོས་རྣམས་རང་གི་གདགས་གཞིའི་ངོས་ནས་བཙལ་ན་ཅུང་ཟད་ཀྱང་རྙེད་དུ་མེད་པས་བུམ་པའོ་ཀ་བའོ་ཞེས་པའི་མིང་ཙམ་ལས་རང་ངོས་ནས་གྲུབ་པ་མེད་པས་ན་མིང་རྐྱང་ཞེས་བརྗོད། རང་ངོས་ནས་མ་གྲུབ་ཀྱང་རྟོག་པས་བཞག་ཙམ་དུ་ཆོས་རྣམས་རང་རང་གི་ངོ་བོ་ཡོད་པར་ཆེས་ཤིན་ཏུ་འཐད་པས་ན་བཏགས་ཡོད་ཞེས་བརྗོད་པའི་ཕྱིར། དེས་ན་མིང་གི་བཏགས་ཙམ་ལ་ཡོད་པས་མ་ཁྱབ་ཀྱང་མིང་སྐྱང་བཏགས་ཡོད་ལ་ཡོད་པས་ཁྱབ་སྟེ། རི་བོང་གི་རྭ་ཡང་མིང་གིས་བཏགས་ཙམ་ཡིན་པ་གང་ཞིགཡོད་པ་དང་མིང་རྐྱང་བཏགས་ཡོད་གཉིས་ཕན་ཚུན་ཡིན་ཁྱབ་མཉམ་ཡིན་པའི་ཕྱིར། རྟགས་ཕྱི་མ་དེར་ཐལ། ཡོད་པ་ཡིན་ན་མིང་རྐྱང་བཏགས་ཡོད་ཡིན་པས་ཁྱབ། མིང་རྐྱང་བཏགས་ཡོད་ཡིན་ན་ཡོད་པ་ཡིན་པས་ཁྱབ་པའི་ཕྱིར། དེར་ཐལ། ཡོད་པ་དང་བཏགས་ཡོད་ཕན་ཚུན་ཡིན་ཁྱབ་མཉམ་ཡིན་པའི་ཕྱིར་རོ། །དེ་ལ་ཁོ་ན་རེ། སངས་རྒྱས་ཀྱི་ས་ལ་རྟོག་པ་ཡོད་པར་ཐལ། རྣམ་མཁྱེན་སོགས་ཆོས་ཐམས་ཅད་རྟོག་པས་བཞག་ཙམ་ཡིན་པའི་ཕྱིར་ན་མ་ཁྱབ་སྟེ། ཁྱབ་པ་ཐལ། བདེན་འཛིན་རྒྱུད་ལྡན་གྱི་གང་ཟག་གི་རྒྱུད་ཀྱི་རྟོག་པའི་དབང་གིས་བདེན་སྣང་འཇོག་པ་བཞིན་རྣམ་མཁྱེན་རྟོག་པས་བཞག་ཙམ་ཡིན་ན་རྣམ་མཁྱེན་རྒྱུན་ལྡན་གྱི་གང་ཟག་གི་རྟོག་པས་འཇོག་དགོས་པའི་ཕྱིར་ཞེ་ན། རྟགས་ཕྱི་མ་མ་གྲུབ་སྟེ། སྤྱིར་ཆོས་ཐམས་ཅད་རྣམ་མཁྱེན་གྱིས་ཡོད་པར་འཇོག་ཐུབ་ཀྱང་སྐབས་འདིར་ཆོས་ཐམས་ཅད་རྟོག་པས་བཞག་ནུས་པར་བསྒྲུ་པ་ཡིན་པ་གང་ཞིག་རྣམ་མཁྱེན་འཇོག་བྱེད་ཐམས་ཅད་སངས་རྒྱས་ཀྱི་ས་ན་ཡོད་མི་དགོས་པའི་ཕྱིར། རྟགས་ཕྱི་མ་གྲུབ་སྟེ། མིང་མེད་པའི་ཆོས་མེད་ལ། དེ་མེད་ན་རྣམ་མཁྱེན་གྱི་མིང་གི་སེམས་ཅན་གྱི་རྒྱུད་ལ་ཡོད་ཅིང་། དེ་ཡོད་ན་སྒྲ་དང་རྟོག་པ་གཉིས་ནི་རང་ཡུལ་ལ་འཇུག་པ་མཚུངས་པ་ཡིན་པས་སེམས་ཅན་གྱི་རྒྱུད་ཀྱི་རྣམ་མཁྱེན་འཛིན་པའི་རྟོག་པས་རྣམ་མཁྱེན་འཇོག་པ་ཡིན་པའི་ཕྱིར། དེར་ཐལ། རྣམ་མཁྱེན་གྱི་མིང་རྒྱུན་ལྡན་གྱི་སེམས་ཡོད་ཀྱང་། རྣམ་མཁྱེན་རྒྱུད་ལྡན་གྱི་སེམས་ཅན་ཡོད་མི་དགོས་པའི་ཕྱིར། །༈གཉིས་པ་ལུང་གི་དོན་རིགས་པས་སྒྲུབ་པ་ལ་གཉིས། ཆོས་ཀྱི་བདག་མེད་རིགས་པས་སྒྲུབ་པ་དང་། གང་ཟག་གི་བདག་མེད་རིགས་པས་བསྒྲུབ་པའོ། །དང་པོ་ལ། མཐའ་བཞིའི་སྐྱེ་བ་བདེན་པ་གཉིས་ཆར་དུ་དགག་པ། དེ་ལྟར་བཀག་པ་ལ་རྩོད་པ་སྤོང་བ་དང་། རྟེན་འབྱུང་གི་སྐྱེ་བ་ཉིད་ཀྱིས་མཐར་འཛིན་གྱི་ལོག་རྟོག་འགོག་ཚུལ། རིགས་པས་དཔྱད་པ་བྱས་པའི་འབྲས་བུ་ངོས་བཟུང་བ་དང་བཞི། དང་པོ་ནི། སྤྱིར་དགག་བྱ་བདག་གཉིས་པོ་འགོག་བྱེད་ཀྱི་རིགས་པ་དུ་མ་ཡོད་དེ། དེ་འགོག་བྱེད་ཀྱི་ཐལ་འགྱུར་གྱི་དབང་དུ་བྱས་པའི་རིགས་པ་དུ་མ་དང་། གཏན་ཚིགས་ཀྱི་དབང་དུ་བྱས་པའི་རིགས་པ་དུ་མ་ཡོད་པའི་ཕྱིར། དང་པོ་དུ་མ་ཡོད་དེ། གཞན་གྲགས་ཀྱི་རྗེས་དཔག་སྐྱེད་བྱེད་ཀྱི་ཐལ་འགྱུར། རྒྱུ་མཚན་མཚུངས་པ་ལ་མགོ་སྙོམས་ཀྱི་ཐལ་འགྱུར། འགལ་བརྗོད་ཀྱི་ཐལ་འགྱུར། འགལ་བརྗོད་དང་འདོད་པ་སྒྲུབ་པའི་ཐལ་འགྱུར། སྒྲུབ་བྱེད་བསྒྲུབ་བྱ་དང་མཚུངས་པའི་ཐལ་འགྱུར་དང་ལྔ་ཡོད་པའི་ཕྱིར། དང་པོ་ནི། རྟེན་འབྲེལ་བསྟོད་པ་ལས། འགལ་བ་དང་ནི་མ་གྲུབ་པར། ཞེས་པ་ལྟར་མྱུ་གུ་རྟེན་འབྲེལ་དང་བདེན་གྲུབ་གཉིས་ཀར་ཁས་ལེན་ལ། བདེན་གྲུབ་ལ་རྟེན་འབྲེལ་མི་འཐད་པར་གྲགས་པའི་ཕྱི་རྒོལ་ལ། མྱུ་གུ་ཆོས་ཅན། རྟེན་འབྲེལ་མ་ཡིན་པར་ཐལ། རང་ངོས་ནས་གྲུབ་པའི་ཕྱིར། ཞེས་པའི་ཐལ་འགྱུར་ལྟ་བུ་སྟེ། འདི་ལས་ཕྱི་རྒོལ་གྱི་མྱུ་གུ་རང་ངོས་ནས་གྲུབ་ན་རྒྱུ་རྐྱེན་སོགས་གཞན་ལ་ལྟོས་མི་དགོས་པར་གྲུབ་དགོས་པས་རྟེན་འབྲེལ་ཡིན་པར་མི་འཐད་ལ། འོན་ཀྱང་མྱུ་གུ་ནི་ལྟོས་ནས་མ་གྲུབ་པར་རང་གི་ངོ་བོ་མི་གྲུབ་པས་ན་མྱུ་གུ་བདེན་པར་མེད་དོ་སྙམ་དུ་རྟོགས་པའི་ཕྱིར་རོ། །གཉིས་པ་ནི། རྣམ་ཤེས་ཀྱིས་གཟུགས་མི་མཐོང་བ་དང་། མིག་ཤེས་ཀྱིས་རང་ངོས་ནས་གཟུགས་མི་མཐོང་བ་རྣམ་པ་ཀུན་ཏུ་མཚུངས་ཀྱང་རྣ་བས་གཟུགས་མི་མཐོང་ལ་མིག་གིས་རང་ངོས་ནས་གཟུཊ་མཐོང་བར་འདོད་པ་ལ་འཕངས་པའི་སྒྲ་འཛིན་ཉན་ཤེས་ཀྱིས་གཟུགས་མཐོང་བར་ཐལ། གཟུགས་འཛིན་མིག་ཤེས་ཀྱིས་དོན་དམ་པར་གཟུགས་ལ་ལྟ་བའི་ཕྱིར། ཞེས་པའི་ཐལ་འགྱུར་ལྟ་བུ་སྟེ། འདི་ལས་ཕྱི་རྒོལ་གྱིས་མིག་གིས་གཟུགས་ལ་ལྟ་བ་དེ་རང་ཅག་གི་བློ་ལ་སྣང་བ་ལྟར་རང་ངོས་ནས་གྲུབ་པའི་ལྟ་བ་ཞིག་ཡོད་ན་རང་གི་རྟེན་སོགས་གཟུགས་ལ་ལྟ་བའི་རྐྱེན་ལ་མ་ལྟོས་ཀྱང་ལྟ་བར་བྱེད་དགོས། དེ་ལྟར་ན་གཟུགས་ལ་ལྟ་བའི་རྐྱེན་དང་མི་ལྡན་པའི་རྣ་ཤེས་ཀྱིས་ཀྱང་གཟུགས་མཐོང་དགོས་པར་བློ་ལ་སྣང་བས་ན་རྣ་བས་གཟུགས་མི་མཐོང་ལ་མིག་གིས་མཐོང་བར་བསམ་ཚེ། གཟུགས་མཐོང་བ་ནི་རང་གི་རྐྱེན་ལ་ལྟོས་དགོས་པ་ཞིག་ཡིན་འདུགདེ་ཡིན་ན་མིག་གིས་གཟུགས་ལ་ལྟ་བ་རང་བཞིན་གྱིས་གྲུབ་པ་མེད་དོ་སྙམ་དུ་རྟོགས་པར་འགྱུར་བའི་ཕྱིར། གསུམ་པ་ནི། གྲངས་ཅན་སོགས་ཀྱིས་སྤྱི་ཐམས་ཅད་ཆ་མེད་པའི་གཅིག་པུ་དང་། རང་གི་གསལ་བའི་ཆ་དུ་མ་ལ་ཁྱབ་པར་འདོད་པ་ནི་ཆ་མེད་ཡིན་པ་དང་ཆ་དུ་མ་ལ་ཁྱབ་པ་འགལ་བ་ཡིན་པས་དེ་ལྟར་འདོད་པ་འཕངས་པའི་ཕྱིར། སྤྱི་རྟག་དངོས་ཆོས་ཅན། རང་གི་གསལ་བ་དུ་མ་ལ་མ་ཁྱབ་པར་ཐལ། ཆ་མེད་པའི་གཅིག་པུ་ཡིན་པའི་ཕྱིར། ཞེས་པའི་ཐལ་འགྱུར་ལྟ་བུ་སྟེ། འདི་ལས་ཆ་མེད་པ་ལ་གསལ་བ་དུ་མ་ལ་ཁྱབ་པ་འགལ་བ་ཡིན་པར་བདེན་འདུག་པས་བ་སྤྱི་ཆ་མེད་མ་ཡིན་ནོ་སྙམ་དུ་རྟོགས་པར་འགྱུར་བའི་ཕྱིར། བཞི་པ་ནི། མྱུ་གུ་རྒྱུ་དུས་ནས་ཡོད་ཀྱང་སྐྱེ་དགོས་པར་འདོད་པ་ལ་འགལ་བ་བརྗོད་ནས་བསྒྲུབ་བྱ་བསྒྲུབ་ཕྱིར་དུ་འཕངས་པའི་མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་གི་བདག་ཉིད་ཐོབ་ཟིན་པའི་ཕྱིར། ཞེས་པའི་ཐལ་འགྱུར་ལྟ་བུ་སྟེ། འདིས་མྱུ་གུ་སོགས་རང་གི་བདག་ཉིད་གྲུབ་ཟིན་ན་སླར་ཡང་སྐྱེ་བ་འགལ་བ་ནི་ཡིན་འདུག་ལ། མྱུ་གུ་ཡང་རྒྱུའི་བདག་ཉིད་དུ་ཡོད་པ་མྱུ་གུའི་ངོ་བོ་དེ་ཉིད་ཡོད་དགོས་ཀྱི་དེ་ལས་གཞན་པའི་མྱུ་གུའི་རང་བཞིན་ཞིག་ཀྱང་ཅི་ཞིག་ཡོད། རྒྱུའི་རང་བཞིན་དུ་གྱུ་གུ་ཉིད་ཡོད་པ་ནི་མི་རིགས་པས་རྒྱུ་དུས་ཡོད་པའི་འབྲས་བུ་སྐྱེ་བ་མེད་དོ་སྙམ་དུ་རྟོགས་པའི་རྗེས་དཔག་དབང་རྣོན་ཁ་ཅིག་ལ་སྐྱེ་བའི་ཕྱིར་རོ། །ལྔ་པ་ནི། གཟུགས་ཕུང་རང་བཞིན་གྱིས་གྲུབ་པར་ཐལ། ཚོར་ཕུང་རང་བཞིན་གྱིས་གྲུབ་པའི་ཕྱིར། ཞེས་ཟེར་བ་ལ། ཁྱོད་ཀྱིས་ཚོར་ཕུང་རང་བཞིན་གྱིས་གྲུབ་པའི་རྟགས་ཀྱིས་གཟུགས་ཕུང་རང་བཞིན་གྱིས་གྲུབ་པ་བསྒྲུབ་མི་ནུས་པར་ཐལ། སྒྲུབ་བྱེད་ཚོར་ཕུང་རང་བཞིན་གྱིས་གྲུབ་པ་དང་། བསྒྲུབ་བྱར་གཟུགས་ཕུང་རང་བཞིན་གྱིས་གྲུབ་པ་གཉིས་ལ་སྒྲུབ་དཀའ་སླའི་ཁྱད་པར་མེད་པའི་ཕྱིར། ཞེས་པའི་ཐལ་འགྱུར་ལྟ་བུའོ། །ཐལ་འགྱུར་དེ་ལ་ཁྱབ་སྟེ། གཏན་ཚིགས་གང་ལ་ཡང་སྒྲུབ་བྱེད་དེ་ཤེས་སླ་བས་ཐོག་མར་དེ་ཤེས་པ་ན་དེ་རྟགས་སུ་བཀོད་ནས་དེ་ལས་ཤེས་དཀའ་བའི་བསྒྲུབ་བྱ་དེ་བསྒྲུབ་ལ་དཔྱོད་པ་རྡོ་རྗེ་གཟེགས་མའི་གཏན་ཚིགས་དང་། འབྲས་བུ་ལ་དཔྱོད་པ་ཡོད་མེད་སྐྱེ་འགོག་གི་གཏན་ཚིགས་དང་། རྒྱུ་འབྲས་གཉིས་ཀ་ལ་དཔྱོད་པ་མུ་བཞི་སྐྱེ་འགོག་གི་གཏན་ཚིགས་དང་། ཆོས་རྣམས་ཀྱི་ངོ་བོ་རྒྱུ་འབྲས་གསུམ་ལ་དཔྱོད་པ་རིགས་པའི་རྒྱལ་པོ་རྟེན་འབྲེལ་གྱི་གཏན་ཚིགས་དང་ལྔ་ཡོད་པའི་ཕྱིར། དང་པོ་ཡོད་དེ། མྱུ་གུ་ཆོས་ཅན། རང་བཞིན་གྱིས་མེད་དེ། རང་བཞིན་གྱིས་གྲུབ་པའི་གཅིག་དང་དུ་མ་གང་རུང་དུ་མེད་པའི་ཕྱིར། ཞེས་པའི་རྟགས་སྦྱོར་ལྟ་བུ། གཉིས་པ་ནི། མྱུ་གུ་ཆོས་ཅན། རང་བཞིན་གྱིས་མི་སྐྱེ་སྟེ་མཐའ་བཞི་གང་རུང་ལས་མི་སྐྱེ་བའི་ཕྱིར། ཞེས་པ་ལྟ་བུའོ། །གསུམ་པ་ནི། མྱུ་གུ་ཆོས་ཅན། རང་བཞིན་གྱིས་མི་སྐྱེ་སྟེ། རང་གི་རྒྱུ་དུས་སུ་ཡོད་པ་ཡང་མི་སྐྱེ། གཏན་མེད་པ་ཡང་མི་སྐྱེ་བའི་ཕྱིར། ཞེས་པ་ལྟ་བུ་སྟེ། དེ་ལ་དཔྱོད་ཚུལ་ནི། སྨྱུ་གུ་བདེན་པར་གྲུབ་ན་རྒྱུ་ལ་བརྟེན་ནས་སྐྱེས་པ་ནི་རང་ངོས་ནས་མ་གྲུབ་པའི་ལྟོས་གྲུབ་ཙམ་ཡིན་པས་བདེན་པར་མི་རུང་བས་དུས་དང་རྣམ་པ་ཐམས་ཅད་དུ་ཡོད་དགོས། དེས་ན་རྒྱུ་དུས་ནས་ཀྱང་ཡོད་དགོས་ཀྱང་རྒྱུ་དུས་སུ་མྱུ་གུ་མེད་པར་ངེས་པར་བྱ། ཡང་རྒྱུ་དུས་ན་མྱུ་གུ་མེད་པ་དེ་རང་ངོས་ནས་གྲུབ་ན་རང་གི་ངོ་བོ་ནམ་ཡང་འདོར་རུང་མི་རུང་དཔྱད་པ་ན་མི་རུང་བར་སྣང་བ་ལྟར་གྲུབ་དགོས་པས་མྱུ་གུ་ནམ་ཡང་སྐྱེ་བ་མེད་པར་འགྱུར་ལ། དེ་ལྟར་ན་མྱུ་གུ་གཏན་མེད་དུ་འགྱུར་དགོས་ཤིང་དེ་ལྟར་གཏན་མེད་པ་ལ་ནི་སྐྱེ་བ་མི་སྲིད་དོ། །དེས་ན་འབྲས་བུ་རྣམས་བདེན་གྲུབ་ཏུ་སྐྱེ་བ་མེད་དོ་སྙམ་དུ་ཐག་ཆོད་པར་བྱའོ། །བཞི་པ་ནི། མྱུ་གུ་ཆོས་ཅན། །རང་བཞིན་གྱི་མི་སྐྱེ་སྟེ། རང་བཞིན་གྱི་གྲུབ་པའི་རྒྱུ་གཅིག་ཁོ་ནས་འབྲས་བུ་གཅིག་ཁོ་ན་ཡང་། བག་མི་སྐྱེད་། རང་བཞིན་གྱིས་གྲུབ་པའི་རྒྱུ་དུ་མས་འབྲས་བུ་གཅིག་ཁོ་ན་ཡང་མི་སྐྱེ། རང་བཞིན་གྱིས་གྲུབ་པའི་རྒྱུ་དུ་མས་འབྲས་བུ་དུ་མ་ཡང་མི་སྐྱེད་རང་བཞིན་གྱིས་གྲུབ་པའི་རྒྱུ་གཅིག་ཁོ་ནས་འབྲས་བུ་གཅིག་ཁོ་ན་ཡང་མི་སྐྱེད་པའི་ཕྱིར། ཞེས་གསུངས་པ་ལྟ་བུའོ། །དེ་ལ་ཕྱོགས་ཆོས་སྒྲུབ་པ་ནི་རྒྱུ་གཅིག་གིས་འབྲས་བུ་གཅིག་བསྐྱེད་པ་ན་དེ་སྣང་བ་ལྟར་རང་གི་ངོ་བོའི་གྲུབ་པའི་སྒོ་ནས་དེ་ལྟར་ཡིན་ན་རྒྱུ་གཅིག་ཁོ་ནས་འབྲས་བུ་གཅིག་ཁོ་ན་བསྐྱེད་དགོས་སམ་དཔྱད་ན་དེ་ལྟར་དགོས་པར་སྣང་འོང་བ་ལྟར་གྲུབ་དགོས། དེ་ལྟར་ན་མིག་དབང་གཅིག་གིས་ཀྱང་རང་འབྲས་མིག་ཤེས་ཕྱི་མ་དེལས་གཞན་མི་བསྐྱེད་དགོས་ཀྱང་མིག་དབང་གིས་ནི་མིག་དབང་ཕྱི་མ་དང་མིག་ཤེས་གཉིས་ཀ་བསྐྱེད་པས་ན་རྒྱུ་གཅིག་གིས་འབྲས་བུ་གཅིག་བསྐྱེད་པ་ནི་བློ་ལ་སྣང་བ་ཙམ་ཡིན་གྱི་རང་བཞིན་གྱིས་གྲུབ་པ་མེད་པར་ངེས་པར་བྱའོ། །ཡང་རྒྱུ་གཅིག་གིས་འབྲས་བུ་དུ་མ་བསྐྱེད་ན་བརླན་དང་མ་འཕྲད་པའི་ས་བོན་གྱིས་ཀྱང་བསྐྱེད་དགོས་པ་དང་། བུམ་པ་ལ་མ་ལྟོས་པར་མིག་དབང་གཅིག་གིས་ཀྱང་བུམ་འཛིན་མིག་ཤེས་བསྐྱེད་དགོས་ཀྱང་དེ་འདྲ་མེད་པས་ནས་འབྲུ་གཅིག་གིས་ནས་འབྲས་དུ་མ་བསྐྱེད་པ་ནི་བློ་ལ་དེ་ལྟར་སྣང་བ་ལས་རང་བཞིན་གྱིས་མེད་པར་ཤེས་པར་བྱའོ། །ཡང་རྒྱུ་དུ་མས་འབྲས་བུ་གཅིག་བསྐྱེད་པ་དེ་བློ་ལ་སྣང་བ་ཙམ་གྱིས་མ་བཞག་པར་རང་ངོས་ནས་གྲུབ་པ་ཡིན་ན་རྒྱུ་དུ་མས་འབྲས་བུ་ཐ་མི་དད་པ་གཅིག་ཁོ་ན་བསྐྱེད་དགོས་སམ་མི་དགོས་དཔྱད་ནས་དགོས་པར་མཐོང་བ་ན་མིག་དབང་དང་གཟུགས་དང་ཡིད་གསུམ་གྱིས་མིག་ཤེས་གཅིག་སྐྱེད་པ་ནི་སྣང་བ་ཙམ་ཡིན་གྱིས་དེ་གསུམ་གྱིས་མིག་ཤེས་གཅིག་ཁོ་ན་བསྐྱེད་པ་མ་ཡིན་པར་མིག་ཤེས་གསལ་རིག་དང་མིག་ཤེས་ཀྱི་རྣམ་པ་སོགས་ཆ་དུ་མ་བསྐྱེད་ཀྱི་གཅིག་ཁོ་ན་བསྐྱེད་མི་སྲིད། དེས་ན་རྒྱུ་དུ་མས་འབྲས་བུ་གཅིག་བསྐྱེད་པ་ཆ་དེ་རང་ངོས་ནས་མ་གྲུབ་པའོ་སྙམ་དུ་རྟོག་པར་བྱའོ། །ཡང་རྒྱུ་དུ་མས་འབྲས་བུ་དུ་མ་བསྐྱེད་པ་རང་ངོས་ནས་གྲུབ་ན། རྒྱུ་ནས་ཀྱི་ས་བོན་དང་ཆུ་དང་ལུད་སོགས་རྒྱུ་དུ་མ་རང་ངོས་ནས་གྲུབ་པ་ཚོགས་ན་དེས་ནས་འབྲས་དང་གྲོ་ལ་སོགས་པའི་འབྲས་བུ་སྣ་ཚོགས་སྐྱེ་དགོས་སམ་དཔྱད་པ་ན་དགོས་པར་སྣང་འོངས། དེ་ནས་དེ་ལྟར་མེད་པས་ན་ས་བོན་དང་རླན་སོགས་འཕྲད་པའི་རྒྱུ་ལས་ནས་དང་སྦྱིན་པ་སོགས་དུ་མ་སྐྱེ་བ་ནི་ལྟོས་གྲུབ་ཙམ་ལས་སྣང་བ་ལྟར་གྱི་རང་བཞིན་མེད་པར་རྟོགས་པར་བྱའོ། །འདི་བཞི་ལ་དཔྱད་ཚུལ་དུ་མ་ཡོད་དོ། །དེ་ལྟར་དེ་ནས་ཁྱབ་པ་ནི་རྒྱུ་མཚན་བཞི་པོ་དེའི་ཕྱིར་ན་འབྲས་བུ་རྣམས་དོན་དམ་པར་རམ་བདེན་གྲུབ་ཀྱི་སྐྱེ་བ་མེད་དོ་སྙམ་དུ་རྟོགས་པར་བྱའོ། །ལྔ་པ་ནི། མྱུ་གུ་ཆོས་ཅན། རང་བཞིན་མེད་དེ། རྟེན་འབྲེལ་ཡིན་པའི་ཕྱིར། ཞེས་པའི་གཏན་ཚིགས་ལྟ་བུའོ། །དེ་ནས་སྦྱོར་བ་དང་པོ་ལ་དཔྱོད་ཚུལ་ནི། དང་པོ་ཕྱོགས་ལ་དཔྱོད་པ་ནི། མྱུ་གུ་དེ་བདེན་པར་གྲུབ་པའི་གཅིག་དང་དུ་མ་གང་རུང་དུ་མེད་དེ། མྱུ་གུ་ནི་རང་ཅག་གི་བློ་ངོར་ཤར་བ་ལྟར་རང་གི་ངོ་བོས་གྲུབ་པའི་གཅིག་ཡིན་ན་ཆ་ཤས་གང་ལ་མ་ལྟོས་པར་གཅིག་ཏུ་གྲུབ་དགོས་སམ་མི་དགོས། ཆ་དུ་མ་འདུས་པའི་བདག་ཉིད་ཡིན་ན་གཅིག་ཏུ་རང་གི་ངོ་བོས་གྲུབ་པ་ཡིན་མིན་དཔྱོད་པ་ན་དུ་མ་འདུས་པ་ལ་རང་ངོས་ནས་གྲུབ་པའི་གཅིག་ཏུ་གྲུབ་པ་མི་སྲིད་པ་ངེས་འོངས། དེ་ཚེ་དེ་ནས་མྱུ་གུ་ནི་རང་གི་ཁ་དོག་དབྱིབས་དང་རྡུལ་རྫས་ལ་སོགས་པ་དང་ཡུལ་ཡིན་པ་དང་ཆོས་ཡིན་པ་ལ་སོགས་པའི་ཆ་དུ་མ་འདུས་པ་ཡིན་པ་ལ་ངེས་པ་དྲངས་པས་རང་ངོས་ན་གཅིག་མིན་པར་རྟོགས་པར་འགྱུར་རོ། །དེ་ནས་མྱུ་གུ་དེ་རང་བཞིན་གྱིས་གྲུབ་པའི་དུ་མ་ཡིན་མིན་ལ་དཔྱོད་དེ་མྱུ་གུ་དེ་རང་བཞིན་གྱིས་གྲུབ་པའི་གཅིག་ཏུ་མེད་ན་རང་བཞིན་གྱིས་གྲུབ་པའི་དུ་མར་ཡོད་ཚུལ་མེད་དེ། རང་བཞིན་གྱིས་གྲུབ་པའི་གཅིག་གི་གྲངས་འགའ་ཞིག་འཚོག་པ་ལ་བཞག་པ་ཡིན་ཀྱང་ཚོགས་རྒྱུ་རང་བཞིན་གྱིས་གྲུབ་པའི་གཅིག་མེད་པས་སོ་སྙམ་དུ་ཡང་ཡང་བསམ་པའི་མྱུ་གུ་དེ་རང་བཞིན་གྱི་གྲུབ་པའི་གཅིག་དང་དུ་མ་གང་རུང་དུ་མེད་པར་ངེས་པ་ན་ཕྱོགས་ཆོས་ཚད་མས་ངེས་པ་ཡིན་ནོ། །དེ་ནས་རྗེས་ཁྱབ་ལ་སེམས་པ་ནི་རང་བཞིན་གྱིས་གྲུབ་པའི་གཅིག་དང་དུ་མ་གང་རུང་དུ་མེད་ན་བདེན་པར་མེད་པས་ཁྱབ་སྟེ། རང་བཞིན་གྱིས་གྲུབ་པ་ཡོད་ན་གཅིག་དང་དུ་མ་གང་རུང་དུ་ཡོད་དགོས་ཀྱི་དེ་གཉིས་ལས་གཞན་དུ་ཡོད་ཚུལ་མེད་པ་ལ་ངེས་པ་དྲངས་པས་རྗེས་ཁྱབ་ཚད་མས་ངེས། དེ་ནས་རང་བཞིན་གྱིས་གྲུབ་པའི་གཅིག་དང་དུ་མ་གང་རུང་དུ་མེད་པ་དེ་བདེན་གྲུབ་ཡིན་པ་དང་འགལ་ཏེ། བདེན་པར་གྲུབ་ནའང་བདེན་གྲུབ་ཀྱི་གཅིག་དང་དུ་མ་གང་རུང་དུ་གྲུབ་དགོས་ཀྱི་དེ་ལས་གྲུབ་ཚུལ་གཞན་མེད་ལ་བདེན་པར་གྲུབ་པའི་གཅིག་དང་དུ་མ་གང་རུང་མེད་པ་ནི་གོང་ལྟར་བསམ་པས་ལྡོག་ཁྱབ་ཚད་མས་ངེས་འོངས། དེ་ནས་ཚུལ་གསུམ་པོ་ཡིད་ལ་ཤར་བཞིན་པའི་ངང་ནས་མྱུ་གུ་ཡང་བདེན་པར་མེད་པ་ཡིན་མིན་དཔྱད་པ་ན་མྱུ་གུ་བདེན་མེད་དུ་ངེས་པར་འགྱུར་རོ། །དེ་ཡང་མྱུ་གུ་རང་བཞིན་གྱིས་གྲུབ་པའི་གཅིག་དང་དུ་མ་གང་རུང་དུ་མེད་པར་ངེས་པའི་ཕྱོགས་ཆོས་སོཊ་ཚུལ་གསུམ་རྟོགས་པའི་སྐབས་ནས་མྱུ་གུ་བདེན་མེད་ཀྱི་དོན་དེ་རྟོགས་ཟིན་པ་ཡིན་ཀྱང་། དེ་ཚེ་མྱུ་གུ་རང་ངོས་ནས་མེད་པ་དེ་ཡིད་ལ་ལེགས་པར་འཆར་ཡང་རང་བཞིན་གྱིས་མེད་པའོ་སྙམ་པའི་རྟོག་པ་འཇུག་མི་ཤེས་པས་ན་མྱུ་གུ་རང་བཞིན་གྱིས་གྲུབ་པའི་གཅིག་དང་དུ་མ་གང་རུང་དུ་མེད་པའི་རྟགས་ཚད་མས་ངེས་པའི་རྗེས་སུ་རྟགས་དེས་མྱུ་གུ་བདེན་མེད་དུ་བསྒྲུབ་པ་ནི་བདེན་པར་མེད་པའོ་སྙམ་པའི་རྟོགས་པ་དང་བདེན་མེད་ཀྱི་མིང་སྒྲུབ་པ་ཡིན་པས་འདི་ལ་ཐ་སྙད་འབའ་ཞིག་སྒྲུབ་ཀྱི་རྟགས་ཞེས་བྱའོ། །གཉིས་པ་མཐའ་བཞིའི་སྐྱེ་འགོག་ལ་དཔྱོད་ཚུལ་གཞུང་དུ་འཆད་དོ། །ཡང་གསུམ་པ་འབྲས་བུ་ལ་དཔྱོད་པ་ཡོད་མེད་སྐྱེ་འགོག་གི་གཏན་ཚིགས་ཀྱི་དཔྱོད་ཚུལ་ནི། སྨྱུ་གུ་རང་བཞིན་གྱིས་སྐྱེ་ན། ཡང་ན་རང་གི་རྒྱུ་དུས་ནས་ཡོད་པ་དེ་སྐྱེ་དགོས། ཡང་ན་རྒྱུ་དུས་ནས་མེད་པ་མ་ཟད་གཏན་ནས་མེད་པ་ཞིག་སྐྱེ་དགོས་ཏེ། རྒྱུ་དུས་ནས་མེད་པའི་མྱུ་གུ་ཙམ་སྐྱེ་ན་ནི་རྒྱུ་ལ་བརྟེན་ནས་སྣང་ཙམ་དུ་འགྱུར་གྱི་མྱུ་གུ་སྐྱེ་བ་དེ་རང་ཅག་གི་བློ་ལ་སྣང་བ་ལྟར་རང་ཚུགས་ཐུབ་པ་ཞིག་གམ་རང་གི་ངོས་བོས་གྲུབ་པ་ཞིག་ཡོད་ན་རྒྱུ་ལ་ལྟོས་མི་དགོས་པར་བློ་ལ་འཆར་བ་ལྟར་དོན་དུ་ཡང་ཡིན་ལ། རྒྱུ་ལ་བརྟེན་ནས་བློ་ལ་སྣང་དགོས་རྒྱུ་ཞིག་ལ་ཡིད་ལ་ཞིབ་ཏུ་བསམ་ན་བློ་ལ་ཤར་ཙམ་མ་གཏོགས་རང་གི་ངོ་བོས་གྲུབ་པ་ཞིག་ཅུང་ཟད་མེད་པར་སྣང་བ་ལྟར་དོན་དུ་ཡང་ཡིན་པས་ན་མྱུ་གུ་སྐྱེ་བ་རང་ངོས་ནས་གྲུབ་པ་ཞིག་ཡོད་ཕྱིན་ཡུལ་གཞན་ནས་ཡུལ་གཞན་དུ་མི་ཞིག་འོངས་པ་ལྟར་རྒྱུ་དུས་ནས་ཀྱང་ཡོད་པ་དེ་སྐྱེ་དགོས། གལ་ཏེ་དེ་ཡང་རྒྱུ་ལ་ལྟོས་དགོས་ན་ནི་བདེན་མེད་ལས་མ་འདས་ལ་ཡང་ན་གཏན་ནས་མེད་པ་ཞིག་གང་ལ་ཡང་མ་ལྟོས་པར་སྐྱེ་ན་རང་བཞིན་གྱིས་སྐྱེ་བ་ཡིན་ཀྱང་དེ་འདྲ་མི་སྲིད་པས་མྱུ་གུ་ནི་རང་བཞིན་གྱིས་སྐྱེ་བ་མེད་དོ་སྙམ་དུ་ཡང་ཡང་དཔྱོད་པའོ། །བཞི་པ་མུ་བཞི་སྐྱེ་འགོག་གི་གཏན་ཚིགས་ཀྱིས་དཔྱོད་ཚུལ་ནི། རང་གི་ངོ་བོས་གྲུབ་པའི་རྒྱུ་གཅིག་གིས་འབྲས་བུ་དུ་མ་སྐྱེ་ན་རྒྱུ་རྐྱེན་མ་ཚོགས་ཀྱང་ནས་ལྟ་བུ་གཅིག་གིས་བསྐྱེད་དགོས་པར་བློ་ལ་སྣང་བ་ལྟར་ཡིན་དགོས་ཀྱང་ས་བོན་ནས་གཅིག་ཁོ་ནས་འབྲས་བུ་དུ་མ་མི་བསྐྱེད་པ་བཞིན་དུ་རང་གི་ངོ་བོས་གྲུབ་པའི་རྒྱུ་གཅིག་འགག་པ་ལས་འབྲས་བུ་དུ་མ་འབྱུང་བ་ལ་ཅི་ཙམ་བརྟགས་ཀྱང་མི་དམིགས་པ་དང་། རྒྱུ་ས་བོན་རླན་དྲོད་སོགས་རང་བཞིན་གྱིས་གྲུབ་པས་འབྲས་བུ་ངོ་བོས་གྲུབ་པ་གཅིག་བསྐྱེད་ན་ཆ་གང་ཡང་འབྱེད་དུ་མེད་པའི་གཅིག་བསྐྱེད་དགོས་ཀྱང་དེ་འདྲ་བ་བསྐྱེད་མི་སྲིད་པ་དང་། རང་གི་ངོ་བོས་གྲུབ་པའི་རྒྱུ་དུ་མས། དེ་འདྲའི་འབྲས་བུ་དུ་མ་བསྐྱེད་ན་རྒྱུ་དུ་མ་ལས་འབྲས་བུ་གཅིག་སྐྱེ་བ་ནམ་ཡང་མེད་དགོས་ཀྱང་དེ་]༄༅། །དབུ་མ་ལ་འཇུག་པའི་ཊི་ཀ་ཟབ་རྒྱས་ལམ་མཆོག་རབ་གསལ་སྣང་བའི་རྒྱན་ཞེས་བྱ་བ། ཡང་མི་འཐད་ལ། རང་གི་ངོ་བོས་གྲུབ་པའི་རྒྱུ་གཅིག་ཁོ་ནས་འབྲས་བུ་གཅིག་བསྐྱེད་པ་ཡང་གོང་གི་རྒྱུ་གཅིག་གིས་སྐབས་ལྟར་དང་། མདོར་ན་རང་བཞིན་གྱིས་གྲུབ་པའི་རྒྱུ་གཅིག་ཁོ་ནས་འབྲས་བུ་དུ་མ་བསྐྱེད་པ་སོགས་བཞི་པོ་གང་ཡོད་ཀྱང་ཡུལ་དུས་ལ་མ་ལྟོས་པར་རྒྱུ་ཙམ་དེ་ཡོད་ཙམ་ནས་སྐྱེ་དགོས་པར་ཡང་བློ་ལ་ལེགས་པར་འཆར་བཅུག་སྟེ་དཔྱད་པར་བྱའོ། །ལྔ་པ་རྟེན་འབྲེལ་གྱི་གཏན་ཚིགས་ཀྱིས་དཔྱད་པ་ནི། བུམ་པ་དེ་རྒྱུ་རྐྱེན་ལ་ལྟོས་ནས་གྲུབ་པའི་ཚུལ་དེ་ལེགས་པར་ངེས་པར་བྱེད། དེ་ནས་བུམ་པ་རང་གི་ངོ་བོས་གྲུབ་པ་དེ་སེམས་ལ་ལེགས་པར་ཤར་བཅུག་ནས་ཤར་བ་ལྟར་རང་གི་ངོ་བོས་གྲུབ་པ་ཞིག་ཡིན་ན་རྒྱུ་ལ་ལྟོས་དགོས་མི་དགོས་དཔྱད་ན་མི་དགོས་པར་སྣང་འོངས། དེ་ནས་རྒྱུ་ལ་ལྟོས་ནས་གྲུབ་ན་རང་གི་ངོ་བོས་གྲུབ་པ་ཞིག་ཡིན་ནམ་མིན་སྙམ་དུ་བསམ་པས་མིན་པར་སྣང་ནས་རང་ངོས་ནས་གྲུབ་པ་དེ་ཅུང་ཟད་ལྷོད་འགྲོ། དེ་ནས་བུམ་པ་རྒྱུ་ལ་མ་ལྟོས་པར་མེད་པའི་ཚུལ་ལ་ངེས་པ་དྲངས་པའི་སྒོ་ནས་ངོ་བོས་གྲུབ་པ་ཡོད་མེད་ལ་དཔྱད་ནས་མེད་པར་ངེས་ལ། དེའི་ངོར་བུམ་པ་གཏན་ལྡོག་ཏུ་འགྲོ། དེ་བཞིན་དུ་བུམ་པ་དེ་རང་འཛིན་པའི་བློ་ལ་མ་ལྟོས་པར་མེད་པའི་ཚུལ་དེ་ཤེས་པར་བྱས་ཏེ། རང་ངོས་ནས་གྲུབ་ན་རང་འཛིན་པའི་བློ་ལ་ལྟོས་ནས་གྲུབ་མི་དགོས་པར་འཆར་དུ་བཅུག་པ་སོགས་གོང་ལྟར་དང་། བུམ་པའི་ཆོས་ཉིད་ཀྱང་བུམ་པ་ལ་ལྟོས་ནས་གྲུབ་པའི་རྟེན་འགྲེལ་དུ་ཤེས་པར་བྱས་ནས་སྔར་ལྟར་དང་། འབྲས་བུ་ནི་རྒྱུ་ལ་ལྟོས་ནས་འབྲས་བུར་གྲུབ་དགོས་ཀྱི་དེར་མ་ལྟོས་པར་མི་གྲུབ་པ་དང་། རྒྱུ་ཡང་འབྲས་བུ་ལ་ལྟོས་ནས་དེ་ལྟར་དང་། བུམ་པ་ཡང་དངོས་མེད་ལ་ལྟོས་ནས་དངོས་པོར་དང་། མ་བྱས་པར་ལྟོས་ནས་བྱས་པར་དང་། གཟུགས་མིན་པ་ལ་ལྟོས་ནས་གཟུགས་སུ་གྲུབ་པ་དང་། རྟག་པ་ལ་ལྟོས་ནས་མི་རྟག་པར་གྲུབ་པ་དང་། བུམ་མིན་ལ་ལྟོས་ནས་བུམ་པར་གྲུབ་པ་སོགས་ཤེས་བྱའི་ཆོས་ཐམས་ཅད་རྟེན་འབྲེལ་དུ་ཤེས་པར་བྱས་ནས། རྟེན་འབྲེལ་ལ་རང་བཞིན་མེད་པ་གོང་ལྟར་དཔྱད་པར་བྱའོ། །རྟེན་འབྲེལ་གྱི་སྒྲ་དོན་ཐམས་ཅད་ཀྱི་ནང་ནས་སྒྲ་རྟོག་ལ་ལྟོས་ནས་གྲུབ་པ་དེ་རྟེན་འབྲེལ་གྱི་གཏན་ཚིགས་ཐམས་ཅད་ཀྱི་ནང་ནས་གཙོ་བོ་ཡིན་ནོ། །དེ་ལྟར་བདེན་མེད་དཔྱོད་བྱེད་གཏན་ཚིགས་ལྔ་དང་། དཔྱད་བྱ་བདེན་མེད་ལ་མདོ་ལས་བཤད་པ་ལྟར་མཉམ་ཉིད་བཅུ་ཡོད་པ་ལས་འཕགས་པ་ཡབ་སྲས་ཀྱིས་རྡོ་རྗེ་གཟེགས་མའི་གཏན་ཚིགས་ཀྱི་སྒོ་ནས་མཉམ་ཉིད་དང་པོ་རང་བཞིན་གྱིས་སྐྱེ་བ་མེད་པར་མཉམ་པ་ཉིད་གཙོ་བོ་གཏན་ལ་ཕབ་པའི་རྒྱུ་མཚན་ཡོད་དེ། རང་བཞིན་གྱིས་སྐྱེ་བ་འགོག་བྱེད་རྡོ་རྗེ་གཟེགས་མའི་གཏན་ཚིགས་ཀྱིས་མཉམ་ཉིད་དང་པོ་རང་བཞིན་གྱིས་སྐྱེ་བ་མེད་པར་མཉམ་པ་དེ་རྟོགས་ན་དེ་ལ་བརྟེན་ནས་གཉིས་པ་མཚན་ཉིད་མེད་པར་མཉམ་པ་སོགས་སྒྲུབ་པ་སླ་བར་དགོངས་ནས། རྩ་ཤེས་ལས། རྡོ་རྗེ་གཟེགས་མའི་གཏན་ཚིགས་སུ་གཙོ་བོར་བཤད་པ་གང་ཞིགའཇུག་པའི་གཞུང་འདིར་དེ་བཞིན་དུ་རྡོ་རྗེ་གཟེགས་མ་གཙོ་བོར་བཤད་ཅིང་ཞར་བྱུང་དུ་རིགས་ཚོགས་གཞན་ལས་གཅིག་དུ་བྲལ་ལ་སོགས་པའི་གཏན་ཚིགས་གཞན་རྣམས་ཅི་རིགས་པར་རྒྱས་པར་བཤད་པ་འགའ་ཞིག་འཆར་པའི་ཕྱིར་རོ། །རང་འགྲེལ་ལས། དེའི་ཕྱིར་རྩ་ཤེས་འདིར་སློབ་དཔོན་གྱིས་མཉམ་ཉིད་དང་པོ་ཆོས་ཐམས་ཅད་སྐྱེ་བ་མེད་པར་མཉམ་པ་ཉིད་ཁོ་ན་དེ་རྡོ་རྗེ་གཟེགས་མའི་རིགས་པས་རྒྱས་པར་བསྟན་པ་དེ་ཉིད་ཀྱིས། ཆོས་ཐམས་ཅད་མཉམ་པ་ཉིད་གཞན་དགུ་པོ་ཡང་བསྟན་པར་སླ་བར་དགོངས་ཏེ་སློབ་དཔོན་གྱིས་དབུ་མའི་བསྟན་བཅོས་ཀྱི་དང་པོར། རྡོ་རྗེ་གཟེགས་མས་བསྒྲུབ་པར་བྱ་བའི་དམ་བཅའ་བསྟན་པ་ལ། བདག་ལས་མ་ཡིན་གཞན་ལས་མིན། །གཉིས་ཀ་མ་ཡིན་རྒྱུ་མེད་མིན། །དངོས་པོ་གང་དག་གང་ན་ཡང་། །སྐྱེ་བ་ནམ་ཡང་ཡོད་མ་ཡིན། །ཞེས་ཉེ་བར་བཀོད་པ་ཡིན་ནོ། །ཞེས་གསུངས་པའི་ཕྱིར། ཚིགས་སུ་བཅད་པ་འདིས། བདག་ལས་མ་ཡིན། ཞེས་པ་ནས། རྒྱུ་མེད་མིན་པ་དེའི་ཕྱིར། དངོས་པོ་གང་ན་ཡང་སྐྱེ་བ་ཡོད་པ་མ་ཡིན་ཞེས་རྐང་བ་དང་པོ་གཉིས་ཀྱིས་རྒྱུ་མཚན་ཕྱི་མ་གཉིས་ཀྱིས་དམ་བཅའ་བསྟན་པ་མ་ཡིན་ཏེ། རྐང་བ་བཞི་གས་མཐའ་བཞི་ལས་མི་སྐྱེ་བའི་དམ་བཅའ་བསྟན་པའི་ཕྱིར། དེར་ཐལ། རྐང་བ་བཞི་པོ་དེས་བསྟན་ཚུལ་ནི་ཕྱི་ནང་གི་དངོས་པོ་གང་དག་ཡུལ་གང་དང་དུས་དང་གྲུབ་མཐའ་གང་ན་ཡང་སྟེ་ཡུལ་དུས་གྲུབ་མཐའ་འགར་ཡང་བདག་ལས་སྐྱེ་བ་ནི་ནམ་ཡང་ཡོད་པ་མ་ཡིན་ཏེ། དེ་བཞིན་དུ་ཕྱི་ནང་གི་དངོས་པོ་སོགས་ནས། ཡུལ་དུས་གྲུབ་མཐའ་འགར་ཡང་གཞན་ལས་དང་། དེ་བཞིན་དུ་གཉིས་ཀ་ལས་དང་། རྒྱུ་མེད་ལས་སྐྱེ་བ་མེད་ཅེས་དམ་བཅས་པ་ཡིན་པའི་ཕྱིར། དེར་ཐལ། དངོས་པོ་གང་དག་ཅེས་པས་མཐའ་བཞི་ལ་བརྟེན་ནས་མི་སྐྱེ་རྒྱུའི་དངོས་པོ་དེ་སྟོན། གང་ན་ཡང་དང་ནམ་ཡང་ཞེས་པས་རང་བཞིན་གྱིས་སྐྱེ་བ་རྟེན་པའི་གཞི་མཐའ་བཞི་ལས་སྐྱེ་བ་ཡུལ་དུས་སོགས་གང་དུ་ཡང་མེད་པར་བསྟན་པའི་ཕྱིར། དེར་ཐལ། ཡུལ་འགའ་ཞིག་ཏུ་གུར་གུམ་མི་སྐྱེ་བ་ལྟ་བུ་ཡུལ་གྱི་དབང་གིས་མཐའ་བཞི་གང་རུང་ལས་སྐྱེ་སྙམ་པ་དང་། དགུན་དུས་སུ་ལོ་ཏོག་མི་སྐྱེ་བ་ལྟ་བུ་དུས་ཀྱི་དབང་གིས་དེ་ལྟར་མི་སྐྱེ་ཡང་དུས་འགའ་ཞིག་ལ་དེ་ལྟར་སྐྱེ་། སྙམ་པ་དང་། དབུ་མའི་གྲུབ་མཐའི་དབང་གིས་མཐའ་བཞི་གང་རུང་ལས་མི་སྐྱེ་ཡང་། དངོས་པོ་སྨྲ་བའི་གྲུབ་མཐའི་དབང་གིས་མཐའ་བཞི་གང་རུང་ལས་སྐྱེ་སྙམ་པ་བཅད་པའི་ཕྱིར་དུ་གང་ན་ཡང་གི་སྒྲས་ཡུལ་གང་ན་ཡང་། ནམ་ཡང་མཐའ་བཞི་ལས་སྐྱེ་བ་ཡོད་པ་མ་ཡིན། །དུས་གང་ན་ཡང་སོགས་དེ་ལྟར་དང་། གྲུབ་མཐས་བཞག་པ་གང་ན་ཡང་སོགས་དེ་ལྟར་གསུངས་པ་ཡིན་པའི་ཕྱིར། རང་འགྲེལ་ལས། ཕྱི་ནང་གི་དངོས་པོ་རྣམས་ནི་ཡུལ་དང་དུས་དང་གྲུབ་མཐའ་འགར་ཡང་བདག་ལས་སྐྱེ་བ་སྲིད་པ་མ་ཡིན་ནོ། །ཞེས་པ་འདི་ལྟར་དུ་རྐང་བ་ཕྱི་མ་གཉིས་དང་གོང་གི་བདག་ལས་ཞེས་པ་གཉིས་སྦྱར་བར་བྱའོ། །ཞེས་དང་། དེ་བཞིན་དུ་དམ་བཅའ་གཞན་ལས་སྐྱེ་བ་མིན་པ་སོགས་གསུམ་ལ་ཡང་སྦྱར་བར་བྱའོ། །ཞེས་གསུངས་པའི་ཕྱིར། དེ་ལྟར་དམ་བཅས་པའི་དོན་དེ་འཆད་པ་ལ། རང་བཞིན་གྱིས་སྐྱེ་བ་མིན་པའི་དམ་བཅའ་བཞག་པ་དང་། དེ་རིགས་པས་སྒྲུབ་བྱེད་བསྟན་པ་དང་། མཐའ་བཞིའི་སྐྱེ་བ་བཀག་པས་གྲུབ་པའི་དོན་དང་གསུམ་མོ། །དང་པོ་ནི། འཕགས་པའི་དམ་བཅའ་བཞི་པོ་འདིར་བཀོད་པ་ཡིན་ཏེ། 
 དེ་ཡང་མྱུ་གུ་ལ་སོགས་པའི་འབྲས་བུ་དེ་ཉིད་ནི། རང་གི་བདག་ཉིད་དེ་ལས་འབྱུང་བ་མིན་པ་དང་། རང་བཞིན་གྱིས་གྲུབ་པའི་རྒྱུ་རྐྱེན་གཞན་དག་ལས་ལྟ་འབྱུང་བ་ག་ལ་ཞིག་ཡོད་དེ་མེད་པ་དང་། རང་གཞན་གཉིས་ག་ལས་ཀྱང་འབྱུང་བ་མ་ཡིན་པ་དང་། རྒྱུ་མེད་པར་ནི་ག་ལ་ཡོད་དེ་མེད་དོ། །ཞེས་དམ་བཅའ་བའོ། །དེ་ལྟར་དམ་བཅའ་བ་ལ་བཞིས་ཆོག་སྟེ། དངོས་པོ་རང་བཞིན་གྱིས་གྲུབ་པ་ཡོད་ན་མཐའ་བཞི་ལས་སྐྱེ་བ་གང་རུང་ཡིན་པས་ཁྱབ་པའི་ཕྱིར་དེར་ཐལ། རང་བཞིན་གྱིས་སྐྱེ་བ་ཡོད་ན་རྒྱུ་ཡོད་མེད་གཉིས་གང་རུང་ལས་སྐྱེ་བ་ཁ་ཚོན་ཆོད་ལ། རྒྱུ་ཡོད་པ་ལ་རང་དང་བདག་ཉིད་གཅིག་པའི་རྒྱུ་དང་། བདག་ཉིད་ཐ་དད་པའི་རྒྱུ་དང་། དེ་གཉིས་ཀ་ལས་སྐྱེ་བ་དང་གསུམ་དུ་ཁ་ཚོན་ཆོད་པའི་ཕྱིར་རོ། །གཉིས་པ་དེ་རིགས་པས་སྒྲུབ་པའི་སྒྲུབ་བྱེད་བསྟན་པ་ལ་བཞི། བདག་སྐྱེ་དགག་པ། གཞན་སྐྱེ་དགག་པ། གཉིས་ཀ་ལས་སྐྱེ་བ་དགག་པ། རྒྱུ་མེད་པར་སྐྱེ་བ་དགག་པའོ། །དང་པོ་ལ། ཚིག་དོན་དང་། སྤྱི་དོན་དང་། མཐའ་དཔྱད་པའོ། །དང་པོ་ལ་གཉིས་སྟེ། འགྲེལ་བའི་རིགས་པས་དགག་པ་དང་། རྩ་ཤེས་ཀྱི་རིགས་པས་དགག་པའོ། །དང་པོ་ལ་གསུམ། དེ་ཁོ་ན་ཉིད་རྟོགས་པར་འདོད་པའི་གྲུབ་མཐའ་མཁན་གྱི་ལུགས་དགག་པ། གྲུབ་མཐས་བློ་མ་བསྒྱུར་བའི་ཐ་སྙད་དུ་ཡང་མེད་པར་བསྟན་པ། དེ་ལྟར་བཀག་པ་རྣམས་ཀྱི་དོན་བསྡུས་པའོ། །དང་པོ་ལ་གཉིས། རང་དང་ངོ་བོ་གཅིག་པའི་རྒྱུ་ལས་སྐྱེ་བ་དགག་པ། རྒྱུ་དང་འབྲས་བུ་གཉིས་ངོ་བོ་གཅིག་པ་དགག་པའོ། །དང་པོ་ལ་གསུམ། ངོ་བོ་གཅིག་པའི་རྒྱུ་ལས་སྐྱེ་བ་དོན་མེད་དུ་ཐལ་བ་དང་། ངོ་བོ་གཅིག་པ་ལས་སྐྱེ་ན་རིགས་པ་དང་འགལ་བ་དང་། དེ་དག་གི་ཉེས་སྤོང་གི་ལན་དགག་པའོ། །དང་པོ་ནི། 
 འདིར་གྲངས་ཅན་པ་རྣམས་མྱུ་གུ་ནི་མྱུ་གུ་དང་ངོ་བོ་གཅིག་པའམ་མྱུ་གུ་དང་བདག་ཉིད་གཅིག་པའི་རྒྱུ་ལས་སྐྱེ་བ་འཐད་ཀྱི། རྒྱུའི་དུས་སུ་མྱུ་གུའི་བདག་ཉིད་དམ་ངོ་བོ་མེད་པའི་རྒྱུ་ལས་མྱུ་གུ་སྐྱེ་ན་རང་གི་རྒྱུ་ཡིན་མིན་ཀུན་ལས་སྐྱེ་བ་དང་བྱེ་མ་ལས་སྣུམ་འབྱུང་བར་ཐལ། རྒྱུའི་རང་བཞིན་དུ་མེད་པའི་འབྲས་བུ་སྐྱེ་བའི་ཕྱིར་རོ། །དེས་ན་རྒྱུའི་དུས་སུ་མྱུ་གུ་ལ་སོགས་པའི་འབྲས་བུ་རྣམས་ནི་རང་གི་རྒྱུའི་བདག་ཉིད་དུ་ཡོད་པས་རྒྱུ་འབྲས་གཉིས་ངོ་བོ་གཅིག་ཡིན་ནོ། །རྒྱུ་ལ་འབྲས་བུའི་ངོ་བོ་ཡོད་ཅེས་པ་ནི་ས་བོན་ལ་མྱུ་གུ་མེད་ཀྱང་མྱུ་གུའི་བདག་ཉིད་ས་བོན་ལ་ཡོད་དེ། མྱུ་གུ་ས་བོན་གྱི་བདག་ཉིད་དུ་ཡོད་པའི་ཕྱིར། དེར་ཐལ། མྱུ་གུའི་བདག་ཉིད་དམ་རང་བཞིན་དེ་ས་བོན་དང་བདག་ཉིད་གཅིག་ཏུ་ཡོད་པའི་ཕྱིར། དེར་ཐལ། མྱུ་གུའི་རྒྱུ་དེ་ས་བོན་གྱི་རྣམ་པར་གྲུབ་ཀྱི། མྱུ་གུའི་རྣམ་པར་མ་གྲུབ། མྱུ་གུའི་དུས་སུ་ས་བོན་གྱི་རྣམ་པའམ་རྣམ་འགྱུར་བཏང་ནས་མྱུ་གུའི་རྣམ་པར་གྲུབ་པ་གང་ཞིགདེ་ལྟར་ས་བོན་གྱི་རྣམ་པ་བཏང་ནས་མྱུ་གུའི་རྣམ་པར་གྲུབ་ཏུ་ཡོད་པ་དེ་ནི་ས་བོན་ལ་མྱུ་གུའི་བདག་ཉིད་ཡོད་པའི་དབང་གིས་ཡིན་གྱི། མྱུ་གུའི་བདག་ཉིད་ས་བོན་ལ་མེད་ན་ས་བོན་མྱུ་གུར་འགྱུར་བ་མི་རིགས་པའི་ཕྱིར། ཟུར་ཕྱི་མ་གྲུབ་སྟེ། དཔེར་ན་བྱེ་མ་ལ་སྣུམ་གྱི་བདག་ཉིད་མེད་པས་དེ་ལས་མར་མི་འབྱུང་བ་བཞིན་ཡིན་པའི་ཕྱིར། དེ་ཡང་མྱུ་གུའི་ས་བོན་དང་རྐྱེན་ཆུ་ལུད་སོགས་ཀུན་ལ་མྱུ་གུའི་བདག་ཉིད་ཡོད་དེ། དེ་དག་ཀུན་གྱིས་འབྲས་བུ་མྱུ་གུ་གཅིག་བསྐྱེད་པའི་ཕྱིར། ཁྱབ་སྟེ། རང་གི་བདག་ཉིད་དུ་འབྲས་བུའི་བདག་ཉིད་མེད་པའི་རྒྱུས་འབྲས་བུ་བསྐྱེད་པ་མི་རིགས་པའི་ཕྱིར་ཏེ། རྒྱུ་རང་གི་བདག་ཉིད་དུ་འབྲས་བུའི་བདག་ཉིད་མེད་པའི་རྒྱུས་བདག་ཉིད་མེད་རྒྱུའི་འབྲས་བུ་དེ་བསྐྱེད་ན་རྡོ་ལས་འབྲས་སྐྱེ་བར་ཐལ་བ་ལ་སོགས་པའི་སྐྱོན་འཇུག་པའི་ཕྱིར། མྱུ་གུ་གཅིག་གི་རྒྱུར་གྱུར་པའི་ས་བོན་དང་ཆུ་ལུད་དྲོད་སོགས་ཀྱི་བདག་ཉིད་དུ་ཡོད་པའི་མྱུ་གུའི་བདག་ཉིད་རྣམས་ནི་གཅིག་ཡིན་གྱི་སོ་སོ་བ་མ་ཡིན་ཏེ། ཡིན་ན་དེ་རེ་རེས་ཀྱང་མྱུ་གུ་རེ་རེ་བསྐྱེད་དགོས་པ་ལྟ་བུ་ཡིན་ཀྱང་དེ་འདྲ་མ་ཡིན་པའི་ཕྱིར། དེས་ན་ས་བོན་གྱི་བདག་ཉིད་དུ་ཡོད་པའི་མྱུ་གུའི་བདག་ཉིད་དེ་ཆུ་སོགས་ལ་ཡོད་པའི་མྱུ་གུའི་བདག་ཉིད་ཡིན་པ་སོགས་ཕར་ཡིན་ཚུར་ཡིན་དུ་ཡིན་ནོ། །དེ་ལྟར་ས་བོན་གྱི་བདག་ཉིད་དུ་གྲུབ་པའི་མྱུ་གུའི་བདག་ཉིད་དང་ཆུ་ལུད་ཀྱི་བདག་ཉིད་དུ་གྲུབ་པའི་མྱུ་གུའི་རང་བཞིན་ནམ་བདག་ཉིད་སོགས་ལ་ནི་གཙོ་བོ་ཞེས་བྱ་སྟེ། གསེར་བུམ་པའི་རྣམ་འགྱུར་དུ་གྲུབ་ཀྱང་རང་བཞིན་གསེར་ཡིན་པ་བཞིན་དུ་མྱུ་གུའི་རྒྱུའི་ས་བོན་གྱི་རྣམ་པ་དང་། ཆུ་དང་དྲོད་དང་ས་ལ་སོགས་པའི་རྣམ་པར་གྲུབ་པ་དེ་དག་གི་ནི་རྫས་གཙོ་བོ་ཡིན་པས་དེ་དག་གི་རང་བཞིན་གཙོ་བོ་ཡིན་ལ། དེ་ཚེ་གཙོ་བོས་ས་བོན་ལ་སོགས་པའི་རྣམ་འགྱུར་བཟུང་བ་ཡིན་ཞིང་མྱུ་གུའི་ཚེ་ས་བོན་ལ་སོགས་པའི་རྣམ་འགྱུར་བཏང་ནས་མྱུ་གུའི་རྣམ་འགྱུར་གཅིག་བཟུང་བ་ཡིན་ལ། རང་བཞིན་ཐ་དད་པ་དུ་མས་རྣམ་འགྱུར་གཅིག་འཛིན་པ་མི་འཐད་པས་ས་བོན་གྱི་བདག་ཉིད་དུ་གྲུབ་པའི་མྱུ་གུའི་བདག་ཉིད་ཀྱི་གཙོ་བོ་དེ་ཆུ་ལུད་ཀྱི་བདག་ཉིད་དུ་གྲུབ་པའི་མྱུ་གུའི་རང་བཞིན་དུ་གྲུབ་པའི་གཙོ་བོ་ཡིན་པ་སོགས་རྒྱུ་སོ་སོའི་སྟེང་གི་མྱུ་གུའི་བདག་ཉིད་ཀྱི་གཙོ་བོ་རྣམས་ཕར་ཡིན་ཚུར་ཡིན་དང་། རྒྱུའི་རང་བཞིན་དུ་ཡོད་པའི་འབྲས་བུའི་བདག་ཉིད་གཙོ་བོ་དེ་མྱུ་གུའི་རྣམ་པར་ཤར་བ་ཡིན་པས་དེ་རྒྱུའི་རང་བཞིན་ཀྱང་ཡིན་པས་འབྲས་བུའི་དུས་སུ་རྒྱུ་མེད་ཀྱང་རྒྱུའི་རང་བཞིན་ཡོད་ཅིང་རྒྱུ་འབྲས་རང་བཞིན་གཅིག་པ་དང་། དེ་མ་ཟད་གཟུགས་ལ་སོགས་པའི་རྣམ་འགྱུར་ཐམས་ཅད་གཙོ་བོ་དེ་གཟུགས་སོགས་དེ་དང་དེའི་རྣམ་པར་གྲུབ་པ་དང་། དེ་ཀུན་གྱི་རང་བཞིན་གྲུབ་རྫས་དེ་གཙོ་བོ་ཡིན་པ་དང་། དེ་ཡང་བུམ་པ་གྲུབ་རྫས་བུམ་པའི་རང་བཞིན་གྱི་གཙོ་བོ་དེ་ཀ་བ་གྲུབ་རྫས་ཀྱི་ཀ་བའི་རང་བཞིན་གྱི་གཙོ་བོ་ཡིན་པ་སོགས་སྐྱེས་བུ་སོགས་འགའ་ཞིག་ལ་གཏོགས་པའི་ཆོས་ཐམས་ཅད་ཀྱི་རང་བཞིན་རྣམས་ཕར་ཡིན་ཚུར་ཡིན་གྱི་ཆ་མེད་དུ་འདོད་པའི་ཕྱིར་རོ། །དེ་ལྟར་རྒྱུ་འབྲས་ཀྱི་རྣམ་པར་གྲུབ་པའི་གྲུབ་རྫས་ཀྱི་གཙོ་བོ་རྟག་པ་ཡིན་ཀྱང་རྣམ་འགྱུར་རྒྱུ་འབྲས་ཀྱི་རྣམ་པའི་ཆ་མི་རྟག་པ་དང་ངོ་བོ་སོ་སོ་བ་ཡིན་པས་རྒྱུ་འབྲས་གཉིས་བདག་ཉིད་གཅིག་ཡིན་ཀྱང་ངོ་བོ་ཐ་དད་པར་འདོད་དོ། །དེ་ལྟར་མྱུ་གུ་རྒྱུ་འབྲས་གཉིས་རང་བཞིན་གཅིག་ཡིན་པས་ན་མྱུ་གུ་རང་གི་རང་བཞིན་ལས་སྐྱེ་བ་དང་། མྱུ་གུ་མི་གསལ་བ་རྒྱུ་དུས་ན་ཡོད་པ་དེ་སྐྱེ་བ་ནི་བདག་སྐྱེའི་འདོད་ཚུལ་ལོ། །གྲངས་ཅན་པ་ཁ་ཅིག་གིས་མྱུ་གུའི་རང་བཞིན་དེ་རྒྱུ་དུས་སུ་མྱུ་གུའི་རྣམ་འགྱུར་ཅན་དུ་མེད་ཅིང་མི་གསལ་བ་མ་གཏོགས་མྱུ་གུའི་རྫོགས་པར་ཡོད་པར་བཟུང་ནས་དེ་ལ་བསམ་སྟེ་རྒྱུ་དུས་སུ་མྱུ་གུ་རང་ཉིད་ཡོད་པར་འདོད་ཅིང་རྒྱུ་ལས་མྱུ་གུ་སྐྱེ་བར་མི་སྨྲ་བར་རྒྱུ་ལས་མི་གསལ་བ་ཕྱིས་སུ་གསལ་བ་ཡིན་པས་སྨྲས་ཀྱང་དོན་གྱི་འདོད་ཚུལ་ནི་སྔ་མ་དང་འདྲའོ། །དེ་ལྟར་མྱུ་གུའི་རང་བཞིན་ནམ་ངོ་བོའི་བདག་ཉིད་གང་ཡིན་ཐམས་ཅད་ས་བོན་གྱི་དུས་སུ་ཡོད་ན། མྱུ་གུའི་ངོ་བོ་ཞེས་པ་ནི་གསལ་བའི་མྱུ་གུ་དེ་ཉིད་ཀྱི་རྫས་དང་ཁ་དོག་སོགས་ལས་དོན་གཞན་པ་ཞིག་རྣམ་པ་ཀུན་ཏུ་མ་དམིགས་པས་མྱུ་གུའི་ངོ་བོ་ཡོད་པ་ལ་མྱུ་གུའི་རྫས་སོགས་ཡོད་དགོས། མྱུ་གུའི་རྫས་སོགས་མྱུ་གུ་ཉིད་མེད་ན་མེད་པས་མྱུ་གུ་རང་ཉིད་ཀྱང་ས་བོན་གྱི་དུས་སུ་ཡོད་དགོས། དེ་ལྟར་ཡོད་ན་མྱུ་གུའི་བདག་ཉིད་ས་བོན་གྱི་དུས་ནས་གྲུབ་ཟིན་པ་ཡིན་ནོ། །དེ་ཡང་མྱུ་གུའི་བདག་ཉིད་ས་བོན་གྱི་དུས་ནས་གྲུབ་པ་ཞེས་པ་ནི་གྲངས་ཅན་པས་འཇིམ་པའི་དུས་སུ་རྫ་བུམ་དུ་འགྱུར་རུང་དུ་ཡོད་པས་རྫ་བུམ་གྱི་རང་བཞིན་འཇིམ་པ་ལ་ཡོད་ཟེར་བ་ལྟར་ས་བོན་གྱི་རང་བཞིན་དེ་ཉིད་མ་བཏང་བར་མྱུ་གུར་འགྱུར་དུ་ཡོད་པ་དེ་ས་བོན་གྱི་དུས་སུ་མྱུ་གུའི་བདག་ཉིད་གྲུབ་པའི་དོན་དུ་འདོད་པས། ནང་བ་པས་ས་བོན་གྱི་བདག་ཉིད་དུ་མྱུ་གུའི་བདག་ཉིད་གྲུབ་པ་དེ་མྱུ་གུའི་རང་ཉིད་ཀྱི་ངོ་བོ་གྲུབ་པ་ལ་བསམ་ནས་མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་གི་བདག་ཉིད་གྲུབ་ཟིན་པའི་ཕྱིར། ཞེས་འཕངས་པ་ལ་མ་ཁྱབ་པའི་ལན་སྨྲ་བ་ཡིན་ནོ། །དེ་ལྟར་ཤེས་པར་བྱས་ཏེ་ཚིག་གི་དོན་བཤད་པ་ནི། དངོས་པོ་རྣམས་བདག་ལས་མི་སྐྱེ་བ་ནི་རྒྱུ་མཚན་གང་ལས་ངེས་པར་འགྱུར་ཞེ་ན། སྐྱེ་བའི་བྱ་བ་བྱེད་པའི་མྱུ་གུ་དེ་ནི་ཆོས་ཅན། རང་གི་བདག་ཉིད་དེ་ལས་འབྱུང་བ་ཡིན་ན་དེ་ལྟར་རང་གི་བདག་ཉིད་ལས་འབྱུང་བ་ལ་འབྱུང་དགོས་པའི་ཡོན་ཏན་ལྷག་པོ་འགའ་ཡང་སྟེ་ཅུང་ཟད་ཀྱང་ཡོད་པ་མ་ཡིན་པར་ཐལ། སྐྱེ་ལྡན་གྱི་དངོས་པོ་ཐམས་ཅད་གསར་དུ་རྒྱུ་ལས་སྐྱེ་བ་ནི་རང་གི་ངོ་བོ་མ་གྲུབ་པ་གྲུབ་པའི་དོན་དུ་ཡིན་པ་གང་ཞིགམྱུ་གུ་ཁྱོད་ཀྱི་ངོ་བོ་ནི་མ་སྐྱེས་པའི་སྔ་རོལ་ཏུ་དུས་ནས་ཐོབ་ཟིན་པའི་ཕྱིར། ཐལ་འགྱུར་འདིའི་སྐབས་སུ་ནང་པ་པས་རྒྱུ་ལས་མྱུ་གུའི་བདག་ཉིད་ཡོད་ན་མྱུ་གུའི་བདག་ཉིད་ནི་མྱུ་གུ་ཉིད་ཡིན་དགོས་པས་མྱུ་གུའི་བདག་ཉིད་གྲུབ་ཟིན་ན་དེ་སླར་ཡང་སྐྱེ་བ་ལ་དགོས་པ་ཅི་ཡང་མེད་པར་བསྟན་ཀྱང་གྲངས་ཅན་པས་རྒྱུ་དུས་སུ་མྱུ་གུའི་བདག་ཉིད་རྫོགས་པར་གྲུབ་ཀྱང་། སྨྱུག་གུའི་རྣམ་པ་མ་གྲུབ་པར་འདོད་པས་ཁྱབ་མེད་ཀྱི་ལན་འདེབས་ཀྱང་རིགས་པས་ངེས་པར་བཀག་པ་ནི་ཡིན་ནོ། །གཉིས་པ་ངོ་བོ་གཅིག་པ་ལས་སྐྱེ་བ་རིགས་པ་དང་འགལ་བ་ནི། 
 རང་གི་བདག་ཉིད་ཀྱི་རྒྱུ་ལས་མྱུ་གུ་སྐྱེ་ན་རྒྱུ་དུས་ནས་མྱུ་གུའི་བདག་ཉིད་ཐོབ་པ་དང་སྐྱེས་ཟིན་པ་ཡིན་ལ། དེ་ལྟར་ཡིན་བཞིན་སླར་ཡང་སྐྱེ་བ་དོན་མེད་པ་། མ་ཟད་སྐྱེས་ཟིན་པར་གྱུར་པ་དེ་སླར་ཡང་བལྡབ་ནས་སྐྱེ་བར་རིགས་པའང་མ་ཡིན་པ་ཉིད་ཡིན་ཏེ། ས་བོན་གི་བདག་ཉིད་དུ་རང་གི་ངོ་བོ་གྲུབ་ཟིན་པའི་ཕྱིར། དེ་ལྟར་གནོད་པ་འཕངས་ཀྱང་རྒྱུ་དུས་སུ་མི་གསལ་བར་ཡོད་པ་དེ་སླར་ཡང་གསལ་བ་ཡིན་པས་བདག་ལས་སྐྱེ་བ་ཡིན་ཞེས་ཟེར་ན། འོ་ན་ཁྱོད་རང་གི་འབྲས་བུ་གསལ་བ་དེ་རྒྱུ་དུས་ནས་ཡོད་པར་འདོད་པ་ཡིན་ནམ། །གསལ་བ་དེ་རྒྱུ་དུས་ན་མེད་པ་འབྲས་བུ་གསལ་བའི་རང་བཞིན་རྒྱུ་དུས་ནས་ཡོད་པའམ། དང་པོ་ལྟར་ན་རང་གིས་ཁས་བླངས་པ་དང་འགལ་བར་ཐལ། འབྲས་བུ་གསལ་བ་རྒྱུ་དུས་སུ་མེད་པས་རྒྱུ་དུས་སུ་མི་གསལ་བ་གསལ་བ་དེ་འབྲས་བུ་སྐྱེ་བའི་དོན་ཡིན་པར་འདོད་པ་དེའི་ཕྱིར། གཉིས་པ་ལྟར་ན་འབྲས་བུའི་གསལ་བ་དང་འབྲས་བུའི་གསལ་བའི་རང་བཞིན་གཉིས་གཅིག་གམ་ཐ་དད་ཡིན། དང་པོ་ལྟར་ན་རྒྱུ་དུས་སུ་གསལ་བ་ཡོད་པར་ཐལ། འབྲས་བུ་གསལ་བའི་རང་བཞིན་དུ་ཡོད་པ་གང་ཞིགགསལ་བ་མི་གསལ་བའི་རང་བཞིན་གཅིག་ཡིན་པའི་ཕྱིར། གཉིས་པ་ལྟར་ན། རྒྱུའི་རང་བཞིན་དུ་འབྲས་བུའི་རང་བཞིན་མེད་པར་ཐལ། རྒྱུ་ལ་གསལ་བའི་རང་བཞིན་ཡོད་དུ་ཆུག་ཀྱང་། རང་བཞིན་དེ་འབྲས་བུ་གསལ་བ་དང་རང་བཞིན་ཐ་དད་ཡིན་པའི་ཕྱིར། བདག་སྐྱེ་འདོད་པ་དེ་ལ་རྣམ་པ་བ། ཅིག་ཏུ་ན་ས་བོན་ལ། འབྲས་བུའི་བདག་ཉིད་ཡོད་ཅིང་རྒྱུ་ཡང་འབྲས་བུའི་བདག་ཉིད།འབྲས་བུ་ཡང་རྒྱུའི་བདག་ཉིད་ཡིན་ན་འབྲས་བུ་སྐྱེས་ཟིན་ཀྱང་ད་དུང་ཡང་ས་བོན་གྱི་རང་དུས་ཡིན་དགོས། དེ་ཡིན་ཀྱང་སླར་ཡང་འབྲས་བུ་སྐྱེ་རུང་ན་དེ་སྐྱེ་བའི་དུས་སུ་ན་ས་བོན་དེའི་རང་དུས་ཡིན་མི་རུང་བ་མེད་པས་འདི་སྐབས་སུ་ཡང་ས་བོན་ཉིད་སྐྱེས་པ་ཡིན་དགོས། དེ་ལྟར་ཡིན་ན་ས་བོན་ཁོ་ན་སྐྱེ་བ་ལ་གེགས་བྱེད་མེད་དགོས་ལ། དེ་ལྟར་སྐྱེས་ཟིན་པའི་ས་བོན་དེ་བཏབ་ནས་སླར་ཡང་སྐྱེ་བར་ཡོངས་སུ་རྟོག་པས་སྟེ། འདོད་པར་འགྱུར་ན་ནི། མྱུ་གུ་དང་སྡོང་བོ་དང་འདབས་མ་ལ་སོགས་པ་རྣམས་ཀྱི་སྐྱེ་བ་འདི་ནི་གཏན་ནས་རྙེད་པར་མི་འགྱུར་བར་ཐལ། གོང་བཞིན་རང་གི་འབྲས་བུའི་རང་གི་ངོ་བོ་གྲུབ་དུས་སུ་ཡང་ས་བོན་མ་འགག་ན་དེ་དུས་སུ་ཡང་ས་བོན་སྐྱེས་པའི་སྐབས་ཡིན་དགོས་ལ། དེ་ལྟར་ན་ཡང་སླར་ཡང་མྱུ་གུ་སྐྱེ་དུས་སུ་ཡང་ས་བོན་སྐྱེ་བའི་དུས་ཡིན་པ་སོགས་ས་བོན་ཡང་ཡང་སྐྱེ་བ་ལ་གེགས་བྱེད་མེད་དགོས་པ་གང་ཞིགས་བོན་མ་འགག་པར་རང་གི་འབྲས་བུ་ནམ་ཡང་མི་འབྱུང་བའི་ཕྱིར་རོ། །དེ་ནི་འབྲས་བུའི་རིགས་འདྲ་དེ་རྣམ་པ་ཀུན་ཏུ་མི་སྐྱེ་བའི་སྐྱོན་བསྟན་པའོ། །ཡང་རྣམ་པ་གཅིག་ཏུ་ན་མྱུ་གུའི་ས་བོན་དེ་ཉིད་བར་མ་ཆད་དུ་སྲིད་པའི་མཐར་,ཐུག་པའི་བར་དུ་རབ་ཏུ་སྐྱེ་བ་ཉིད་དུ་འགྱུར་བར་ཐལ། མྱུ་གུ་ལ་སོགས་སྐྱེ་ལྡན་ཐམས་ཅད་སྐྱེས་ཟིན་ཀྱང་སླར་ཡང་སྐྱེ་དགོས་པའི་ཕྱིར། དེར་ཐལ། རང་གི་ངོ་བོ་རྒྱུ་དུས་ནས་གྲུབ་ཟིན་ཀྱང་སྐྱེ་དགོས་པའི་ཕྱིར། ཐལ་འགྱུར་སྔ་མ་ལ་ཁྱབ་སྟེ། རང་གི་ངོ་བོ་སྐོར་གཅིག་གྲུབ་པའི་སྐྱེས་ཟིན་ཀྱང་སླར་ཡང་སྐྱེ་བ་ལ་གེགས་བྱེད་མེད་ན་སྲིད་མཐའི་བར་དུ་སྐྱེ་བ་ལ་ཡང་གེགས་བྱེད་མེད་དགོས་པའི་ཕྱིར། འདི་ནི་རྒྱུ་རིགས་འདྲ་བར་མ་ཆད་པར་སྐྱེ་བའི་སྐྱོན་ཏེ། དེ་གཉིས་ནི་རིགས་པ་དང་འགལ་བ་བརྗོད་པའོ། །གསུམ་པ་དེ་དག་གི་ཉེས་སྤོང་གི་ལན་དགག་པ་ནི། གྲངས་ཅན་པ་ན་རེ། མྱུ་གུ་ནི་རང་དང་བདག་ཉིད་གཅིག་པའི་རྒྱུ་ལས་སྐྱེས་ཀྱང་ས་བོན་ནམ་ཡང་འགག་པ་མེད་པས་མྱུ་གུ་ནམ་ཡང་མི་སྐྱེ་བ་དང་ས་བོན་ཡང་ཡང་སྐྱེ་བའི་སྐྱོན་མེད་དེ། མྱུ་གུ་སྐྱེ་བ་ལ་ཕན་འདོག་བྱེད་ཀྱི་རྐྱེན་ཆུ་དང་དཔྱིད་ཀྱི་དུས་ལ་སོགས་པ་རྣམས་ཀྱིས་ནི་ས་བོན་དེ་སྦང་རོ་ལྟར་བསྒྱུར་ནས་མྱུ་གུ་སྐྱེད་པར་བྱེད་པ་ཡིན་པ་དང་། བསྐྱེད་བྱ་མྱུ་གུ་དང་བསྐྱེད་བྱེད་ས་བོན་གཉིས་ལྷན་ཅིག་ཏུ་གནས་པ་འགལ་བས་ན་མྱུ་གུས་ནི་ས་བོན་འགག་པར་བྱེད་བཞིན་དུ་སྐྱེ་བ་ཡིན་པས་ས་བོན་ནམ་ཡང་མི་འགག་པས་མྱུ་གུ་སྐྱེ་བའི་དུས་མེད་པ་དང་ས་བོན་ཡང་ཡང་སྐྱེ་བའི་སྐྱོན་མེད་པ་གང་ཞིགགསེར་གྱི་གར་བུ་ལས་གསེར་བུམ་གྲུབ་པ་བཞིན་ས་བོན་གྱི་རང་བཞིན་གྱི་རྫས་ལས་མྱུ་གུ་གྲུབ་པས་ན་ས་སྨྱུག་གཉིས་རང་བཞིན་གཅིག་ཡིན་པས་བདག་ལས་མི་སྐྱེ་བ་ཡང་མ་ཡིན་པའི་ཕྱིར་རོ་ཟེར་ན། རྟགས་ཕྱི་མ་བཀག་ཟིན། རྟགས་སྔ་མ་ཡང་ཁྱོད་ཀྱི་ལུགས་ལ་མི་འཐད་དེ། 
 ཇི་ལྟར་མྱུ་གུ་དེ་ཉིད་ཀྱིས་ས་བོན་དེ་རྣམ་པར་འཇིག་པར་བྱེད་པར་འགྱུར་ཏེ་འཇིག་པར་མི་འགྱུར་པའི་ཕྱིར། དེར་ཐལ། ས་སྨྱུག་གཉིས་ཀྱི་རང་བཞིན་ནི་རྣམ་པ་ཐམས་ཅད་དུ་གཅིག་ཡིན་པའི་ཕྱིར། ཁྱབ་སྟེ། ས་བོན་ལ་མྱུ་གུའི་རང་བཞིན་ཡོད་ན་ས་བོན་ལ་མྱུ་གུའི་རྫས་ཡོད་དགོས། དེ་ཡོད་ན་མྱུ་གུ་རང་ཉིད་མེད་པར་མྱུ་གུའི་རྫས་དང་དབྱིབས་སོགས་མྱུ་གུའི་རང་བཞིན་ཡོད་པར་མི་དམིགས་པ་གང་ཞིགདེ་ལྟར་ན་ས་བོན་ལ་མྱུ་གུ་རང་ཉིད་ཡོད་བཞིན་དུ་མྱུ་གུས་ས་བོན་འཇིག་པ་མ་ཟད་ཕན་ཚུན་གྲོགས་སུ་གནས་པ་དེའི་ཕྱིར་ཏེ། མྱུ་གུས་མྱུ་གུ་འཇིག་པར་མི་བྱེད་པའི་ཕྱིར་རོ། །དེ་ལྟར་གྲངས་ཅན་གྱི་རྒྱུ་འབྲས་རང་བཞིན་གཅིག་པ་འགོག་བྱེད་ཀྱི་རྩ་བའི་རིགས་པ་ནི་ས་བོན་ལ་མྱུ་གུའི་རང་བཞིན་ཡོད་ན། མྱུ་གུའི་རང་བཞིན་ཞེས་པ་ནི་མྱུ་གུའི་རྫས་དང་དབྱིབས་སོགས་ལས་གཞན་མ་ཡིན་པ་དང་། དེ་དག་ནི་མྱུ་གུ་རང་ཉིད་མེད་པར་མ་དམིགས་པས་ས་བོན་ལ་མྱུ་གུ་རང་ཉིད་ཡོད་དགོས་པ་དེ་ཡིན་ཀྱང་གྲངས་ཅན་གྱི་གཙོ་བོ་མྱུ་གུ་ས་བོན་གྱི་རྣམ་པར་གྲུབ་པའི་ཆ་དེ་བཏང་ནས་མྱུ་གུའི་རྣམ་པར་ཤར་བ་ནི་མྱུ་གུས་ས་བོན་འཇིག་པར་བྱེད་པའི་དོན་ཡིན་པས་མྱུ་གུས་ས་བོན་འཇིག་པར་བྱེད་པ་ནི་རྣམ་འགྱུར་གྱི་སྟེང་ནས་ཡིན་ཞིང་། གསེར་གྱི་རྫས་ལས་གསེར་བུམ་གྲུབ་པ་བཞིན་ས་བོན་གྲུབ་བྱེད་ཀྱི་རྫས་སུ་གྱུར་པའི་གཙོ་བོ་ལས་མྱུ་གུ་གྲུབ་པ་ཡིན་ལ། གཙོ་བོ་ནི་སྔ་ཕྱིར་རྟག་པ་ཡིན་པས་རྒྱུ་འབྲས་ངོ་བོ་གཅིག་ཡིན་ཀྱང་མྱུ་གུས་མྱུ་གུ་འཇིག་པ་དང་། རྣམ་འགྱུར་མྱུ་གུས་རྣམ་འགྱུར་ས་བོན་འཇིག་པར་བྱེད་པ་གཉིས་ག་ན་འདྲ་སྙམ་ནས། སྔར་བཤད་པའི་རིགས་པས་གནོད་པ་མཐོང་ཡང་ཁོ་རང་གི་དམ་བཅའ་མི་ལྡོག་ཀྱང་། རིགས་པའི་གནོད་པ་དེ་ནི་སྤོང་མི་ནུས་ཏེ། རྣམ་འགྱུར་ས་བོན་དང་རྣམ་འགྱུར་མྱུ་གུ་གཉིས་ཀྱི་རང་བཞིན་དེ་ཕར་ཡིན་ཚུར་ཡིན་དུ་སོང་ན། མྱུ་གུའི་རང་བཞིན་ནི་སྔར་བཤད་པ་ལྟར་མྱུ་གུའི་རྫས་དབྱིབས་སོགས་ལས་མེད་ལ་དེ་ནི་ས་བོན་གྱི་རྣམ་པར་གྲུབ་པ་མི་འཐད། ས་བོན་གྱི་རང་བཞིན་ནི་ས་བོན་གྱི་རྫས་དབྱིབས་སོགས་ལས་མེད་པས་དེ་ནི་མྱུ་གུའི་རྣམ་པར་གྲུབ་པ་མི་འཐད་པས་རྣམ་འགྱུར་སོ་སོ་བ་ཡང་མི་འགྲུབ་པའི་ཕྱིར་རོ། །གཉིས་པ་རྒྱུ་དང་འབྲས་བུ་གཉིས་ངོ་བོ་གཅིག་པ་དགག་པ་ལ་གསུམ། ས་སྨྱུག་གཉིས་ལ་དབྱིབས་སོགས་ཐ་དད་མེད་པར་ཐལ་བས་དགགདེའི་ཉེས་སྤོང་གི་ལན་དགགགནས་སྐབས་གཉིས་རེ་རེ་གཉིས་ཀ་འཛིན་མི་འཛིན་མཚུངས་བར་ཐལ་བས་དགག་པའོ། །དང་པོ་ནི། རྒྱུ་འབྲས་ངོ་བོ་གཅིག་པ་ལ་སྐྱོན་གཞན་ཡང་ཡོད་དེ། 
 མྱུ་གུ་སྐྱེད་པར་བྱེད་པའི་རྒྱུ་ས་བོན་གྱི་ཁ་དོག་དང་དབྱིབས་ལ་སོགས་པ་ལས་ཐ་དད་པའི་མྱུ་གུའི་རིང་ཐུང་སོགས་ཀྱི་དབྱིབས་དང་། སྔོ་སེར་སོགས་ཀྱི་ཁ་དོག་དང་། མངར་སྐྱུར་སོགས་ཀྱི་རོ་དང་། ནད་སོགས་ལ་ཕན་པའི་ནུས་པ་དང་། རང་གི་ངོ་བོ་སྨིན་ཚུལ་མི་འདྲ་བར་སྨིན་པའི་སྨིན་པ་རྣམ་ཐ་དད་པ་གྲངས་ཅན་པ་ཁྱོད་ལ་མེད་པར་ཐལ། ས་སྨྱུག་གཉིས་ཀྱི་ངོ་བོ་དང་རང་བཞིན་ལ་རྣམ་པ་ཐམས་ཅད་དུ་ཁྱད་པར་མེད་པའི་ཕྱིར། ཁྱབ་སྟེ། མྱུ་གུའི་རང་བཞིན་ཐམས་ཅད་ས་བོན་ལ་ཡོད་ན་མྱུ་གུའི་རང་བཞིན་ནི་མྱུ་གུའི་དབྱིབས་ལ་སོགས་པ་དེ་ལས་ཅུང་ཟད་ཀྱང་མེད་པས་མྱུ་གུ་རང་ཉིད་ས་བོན་ལ་ཡོད་དགོས། དེ་ཡང་རང་བཞིན་གཅིག་ཏུ་ཡོད་པར་འདོད་པས་ན་ས་སྨྱུག་གཉིས་གཅིག་ཡིན་དགོས་པའི་ཕྱིར་རོ། །རྩ་བའི་ཐལ་འགྱུར་དེ་བཟློག་དོན་འཕེན་པའི་ཐལ་འགྱུར་ཡིན་ཏེ། ཐལ་འགྱུར་དེས་རྟགས་ལོག་ཆོས་དང་ཆོས་ལོག་རྟགས་སུ་བཀོད་ནས། ས་སྨྱུག་ངོ་བོ་གཅིག་པ་མ་ཡིན་པར་ཐལ། དེ་གཉིས་ཀྱི་དབྱིབས་སོགས་ཐ་མི་དད་ཡིན་པ་མ་དམིགས་པའི་ཕྱིར། ཞེས་འཕངས་པའི་ཕྱིར་རོ། །དེ་ལ་ནུས་མཐུ་ནི་གཞང་འབྲུམ་གྱི་སྨན་ལུས་དང་ཉེ་བ་ཙམ་གྱིས་ནད་དེ་སེལ་བ་དང་། རྩི་སྨན་སོགས་འགའ་ཞིག་བཅིང་བ་ཙམ་གྱིས་ནམ་མཁར་འགྲོ་བ་ལྟ་བུ་སྟེ། སྨན་དེ་གཉིས་ལ་ནུས་པ་དེ་ལྟ་བུ་ཡོད་ཀྱང་དེ་གཉིས་ཀྱི་རྒྱུ་ལ་དེ་འདྲ་བའི་ནུས་པ་མེད་དེ། རྣམ་པར་སྨིན་པའི་རྐྱེན་མི་འདྲ་བ་ལས་རྫས་ཀྱི་ཁྱད་པར་འགྱུར་བ་སྟེ། འོ་མས་བཅུས་པ་སོགས་སྒྱུར་རུ་ར་དང་པི་པི་ལིང་སོགས་ཀྱི་རོ་དེ་མངར་བར་འགྱུར་བ་ལྟ་བུ་སྟེ། དེའི་རྒྱུ་ལ་དེ་འདྲ་བའི་རོ་མངར་བའི་སྨིན་པ་མེད་དོ། །གཉིས་པ་དེའི་ཉེས་སྤོང་གི་ལན་དགག་པ་ནི། གྲངས་ཅན་པ་ན་རེ། ས་སྨྱུག་ངོ་བོ་གཅིག་ཀྱང་དེ་གཉིས་ལ་དབྱིབས་སོགས་ཐ་དད་མེད་པའི་སྐྱོན་མེད་དོ། །ས་བོན་གྱི་རྣམ་འགྱུར་བཟུང་བའི་གཙོ་བོ་ས་བོན་གྱི་རྣམ་པ་བཏང་ནས་མྱུ་གུའི་རྣམ་འགྱུར་བཟུང་བ་ཡིན་པས་ན་ས་སྨྱུག་གཉིས་གནས་སྐབས་ཐ་དད་པ་ཙམ་ཡིན་ཕྱིར་ས་བོན་དེ་ཉིད་མྱུ་གུར་འགྱུར་བ་ཡིན་པས་ཁ་ཏོག་སོགས་ཐ་དད་པ་རུང་བའི་ཕྱིར་ཞེ་ན།
 གལ་ཏེ་སྔར་གྱི་ས་བོན་གྱི་བདག་ཉིད་དངོས་པོ་དེ་ས་བོན་རང་ཉིད་ཀྱི་དངོས་པོའི་གནས་སྐབས་བསལ་ནས། གནས་སྐབས་དེ་ལས་གཞན་མྱུ་གུའི་གནས་སྐབས་ཀྱི་ངོ་བོར་གྱུར་ན་ནི་དེ་ལྟར་འདོད་པ་དེ་ཡི་ཚེ་ས་བོན་དེའི་རང་བཞིན་དེ་ཉིད་མྱུ་གུའི་རང་བཞིན་དེ་ཉིད་ཡིན་པར་ཇི་ལྟར་འགྱུར་ཏེ་མི་འགྱུར་བར་ཐལ། ས་བོན་གྱི་རྣམ་པའི་གནས་སྐབས་དེ་ཉིད་ས་བོན་གྱི་དངོས་པོ་ཡིན་གྱི། འབྲས་བུའི་དངོས་པོ་མ་ཡིན་འབྲས་བུའི་རྣམ་པའི་གནས་སྐབས་དེ་ཉིད་འབྲས་བུའི་དངོས་པོ་ཡིན་གྱི་ས་བོན་གྱི་དངོས་པོ་མ་ཡིན་པར་ཁྱོད་རང་ཡང་འདོད་པ་གང་ཞིགས་བོན་གྱི་རྣམ་པའི་གནས་སྐབས་དང་འབྲས་བུའི་རྣམ་པའི་གནས་སྐབས་ལས་དོན་གཞན་པའི་ས་བོན་དང་འབྲས་བུའི་རང་བཞིན་མ་དམིགས་པའི་ཕྱིར་རོ། །དེས་ན་ས་སྨྱུག་གཉིས་ཀྱི་ངོ་བོ་ནི་རྣམ་པ་ཐམས་ཅད་དུ་ཐ་མི་དད་ཡིན་པ་ཉམས་པ་ཡིན་ནོ། །ཅི་སྟེ་ས་སྨྱུག་གཉིས་གནས་སྐབས་ཐ་དད་ཡིན་ཀྱང་ངོ་བོ་གཅིག་མི་རུང་བའི་སྐྱོན་མེད་དེ། ས་སྨྱུག་གཉིས་ཀྱི་དབྱིབས་སོགས་ཐ་དད་ཡིན་ཀྱང་དེ་གཉིས་རྫས་ཐ་དད་མ་ཡིན་པའི་ཕྱིར། ཞེ་ན། དེ་གཉིས་རྫས་ཐ་དད་མ་ཡིན་པ་མི་འཐད་དེ། དེ་གཉིས་ཀྱི་རྫས་གཅིག་ཡིན་ན་ས་བོན་གྱི་དུས་སུ་ས་བོན་མིག་གིས་བཟུང་ན་མྱུ་གུའི་རྫས་ཀྱང་འཛིན་དགོས་ཀྱང་མྱུ་གུ་མ་བཟུང་བར་མྱུ་གུའི་རྫས་མི་འཛིན་ལ། མྱུ་གུའི་དུས་སུ་ས་བོན་ལ་ཡང་དེ་ལྟར་ཡིན་པའི་ཕྱིར་རོ། །གསུམ་པ་གནས་སྐབས་གཉིས་ཀྱི་རེ་རེར་གཉིས་ཀ་འཛིན་མི་འཛིན་མཚུངས་པར་ཐལ་བས་དགག་པ་ནི། རྒྱུ་འབྲས་བདག་ཉིད་གཅིག་པ་ལ་སྐྱོན་གཞན་ཡང་ཡོད་དེ། 
 གལ་ཏེ་ཁྱོད་ཀྱི་ལུགས་ལྟར་ས་བོན་དང་མྱུ་གུའི་ངོ་བོ་གཉིས་འཇིག་རྟེན་འདིར་ངོ་བོ་གཞན་པ་ཡོད་པ་མ་ཡིན་ན། གོང་བཞིན་ས་སྨྱུག་གཉིས་གཅིག་ཏུ་འགྱུར་དགོས་པས་མྱུ་གུའི་དུས་སུ་དབང་ཤེས་ཀྱིས་ས་བོན་བཟུང་དུ་མེད་པ་དེ་བཞིན་དུ་མྱུ་གུ་ཞེས་བྱ་བ་དེ་ཡང་བཟུང་དུ་མེད་པར་འགྱུར་བའམ། ཡང་ན་ས་སྨྱུག་དེ་དག་གི་ངོ་བོ་ནི་རྣམ་པ་ཀུན་ཏུ་གཅིག་ཡིན་པས་ན་མྱུ་གུའི་གནས་སྐབས་མྱུ་གུ་འདི་བཟུང་དུ་ཡོད་པ་བཞིན་དུ་ས་བོན་དེ་ཡང་མིག་ཤེས་ཀྱིས་བཟུང་དུ་ཡོད་པར་འགྱུར་དགོས་པ་ལས་དེ་མེད་པ་དེའི་ཕྱིར་ན་རིགས་པའི་གནོད་པ་དེ་གཉིས་སྤོང་བར་འདོད་པ་དག་གིས། ས་སྨྱུག་གཉིས་ངོ་བོ་གཅིག་པ་འདི་ནི་ཁས་བླངས་མི་བྱའོ། །གཉིས་པ་གྲུབ་མཐས་བློ་མ་བསྒྱུར་བའི་ཐ་སྙད་དུ་ཡང་མེད་པར་བསྟན་པ་ནི། དེ་ལྟར་ཆོས་ཀྱི་དེ་ཁོ་ན་ཉིད་རྟོགས་པར་འདོད་པའི་གྲངས་ཅན་གྱི་ལུགས་སངས་རྒྱས་པའི་ལུགས་ལས་གཞན་དུ་སྒྲོ་བཏགས་པའི་བདག་སྐྱེ་ལེགས་པར་བཀག་ཟིན་ནས། ད་ནི་བདག་སྐྱེ་དེ་ནི་གྲུབ་མཐའ་བློ་བསྒྱུར་བ་རྣམས་ཀྱི་ངོར་ཡོད་ཀྱི་གྲུབ་མཐའི་ལུགས་གཞན་དུ་བློ་མ་སྦྱངས་པའི་འཇིག་རྟེན་པའི་ཐ་སྙད་དུ་ཡང་། བདག་ལས་སྐྱེ་བར་འདོད་པ་དེ་མི་འཐད་དོ་ཞེས་སྟོན་པ་ནི། 
 གང་གི་ཕྱིར་འཇིག་རྟེན་པ་རྣམས་ཀྱིས་རྒྱུ་ས་བོན་ཞིག་ཟིན་ན་ཡང་ས་བོན་དེ་ཡི་འབྲས་བུ་དེ་ཡོད་པར་མཐོང་བའི་ཕྱིར་ན། ས་སྨྱུག་དེ་དག་ངོ་བོ་གཅིག་པ་ཡིན་ཞེས་འཇིག་རྟེན་གྱིས་ཀྱང་ཁས་མི་ལེན་ནོ། །གསུམ་པ་དེ་ལྟར་བཀག་པ་རྣམས་ཀྱི་དོན་བསྡུ་བ་ནི། དོན་དམ་པ་དང་ཀུན་རྫོབ་ཀྱི་ཕྱོགས་གཉིས་ཀ་ཡང་བདག་ལས་སྐྱེ་བ་ནི་རིགས་པ་དང་འགལ་བ། 
 དེའི་ཕྱིར་ན་ཕྱི་ནང་གི་དངོས་པོ་རྣམས་བདག་ལས་འབྱུང་བ་ཡིན་ཞེས་རབ་ཏུ་བརྟག་པ་འདི་ནི། དེ་ཉིད་དོན་དམ་དང་ནི་འཇིག་རྟེན་ཀུན་རྫོབ་ཏུ་ཡང་རིགས་པ་མ་ཡིན་ཏེ། དོན་དམ་པར་བདག་སྐྱེ་མེད་ལ། ཐ་སྙད་དུ་ཡང་མེད་པའི་ཕྱིར་རོ། །དེའི་ཕྱིར་ན་འཕགས་པ་བདག་སྐྱེ་འགོག་པ་ན་དོན་དམ་པར་བདག་སྐྱེ་མེད་ཅེས་སོགས་དོན་དམ་གྱི་ཁྱད་པར་ལ་སྦྱར་བར་བདག་ལས་མ་ཡིན་ཞེས་སྤྱིར་བདག་སྐྱེ་བཀག་གོ། དེས་ན་ལེགས་ལྡན་གྱིས་དངོས་པོ་རྣམས་ཆོས་ཅན། དོན་དམ་པར་བདག་ལས་སྐྱེ་བ་མ་ཡིན་ཏེ། ཡོད་པའི་ཕྱིར། སེམས་པ་ཆོས་ཅན་བཞིན་ཞེས་དོན་དམ་པར་ཞེས་པའི་ཁྱད་པར་དེ་ནི་དོན་མེད་དོ་གསུངས། འོན་ཀྱང་ལེགས་ལྡན་གྱིས་ཐ་སྙད་དུ་བདག་སྐྱེ་ཡོད་པར་འདོད་པ་ནི་མ་ཡིན་ཏེ། འདི་བས་བདག་ལས་སོགས་ནས་གཅིག་གི་བར་བརྒྱད་པོ་འཕགས་པའི་མཉམ་བཞག་ལ་དོན་དམ་དུ་བྱས་པས་འཕགས་པའི་མཉམ་བཞག་དོན་དམ་གྱི་ངོར་ཡོད་པ་མ་ཡིན་པ་སྟོན་པའི་ཆེད་དུ་དོན་དམ་པའི་ཁྱད་པར་སྦྱོར་བ་ཡིན་གྱི་ཐ་སྙད་དུ་བདག་སྐྱེ་ཡོད་པར་མི་བཞེད་པའི་ཕྱིར། དངོས་པོ་རྣམས་ཆོས་ཅན། བདག་ལས་མི་སྐྱེ་སྟེ་ཞེས་བྱས་ནས་བདག་ལས་མི་སྐྱེ་བར་བཤད་པའི་ཤུགས་ཀྱིས་གཞན་ལས་སྐྱེ་བ་འཕེན་ལ། དེས་ན་བདག་སྐྱེ་བཀག་པ་ཙམ་གྱི་མེད་དགག་མི་སྟོན་པར་མ་ཡིན་དགག་ཏུ་འགྱུར་ན་དེས་ནི་མཐའ་བཞིའི་སྐྱེ་བ་བཀག་པ་མེད་དགག་སྒྲུབ་པ་ཡིན་པ་དང་འགལ་བས་ན་གཞན་སྐྱེ་ཤུགས་ལ་མི་འཕེན་པའི་མེད་དགག་སྟོན་ཆེད་དོན་དམ་པའི་ཁྱད་པར་སྦྱར་བའི་ཕྱིར་རོ། །གཉིས་པ་རྩ་ཤེས་ཀྱི་རིགས་པས་དགག་པ་ནི། བདག་ལས་སྐྱེ་བ་ལ་སྐྱོན་གཞན་ཡོད་དེ། 
 འབྲས་བུ་རྣམས་བདག་ལས་སྐྱེ་བར་འདོད་ན་བསྐྱེད་པར་བྱ་བ་འབྲས་བུ་དང་། སྐྱེད་པར་བྱེད་པ་རྒྱུ་གཉིས་གཅིག་ཏུ་ཐལ་བ་དང་། གང་ཞིག་བྱ་བའི་ལས་ལྡེར་སྐུ་ལྟ་བུ་དང་། གང་གིས་བྱེད་པའི་བྱེད་པ་པོ་ལྷ་བཟོ་བ་ལྟ་བུ་ཡང་གཅིག་ཉིད་དུ་འགྱུར་ན། དེ་དག་ནི་གཅིག་ཉིད་མ་ཡིན་པས་ན་འབྲས་བུ་རྣམས་བདག་ལས་སྐྱེ་བར་ཁས་བླངས་པར་བྱ་བ་མིན་ཏེ་མི་རིགས་ཏེ། རྩ་ཤེས་ནས་རྒྱ་ཆེར་བཤད་པའི་ཉེས་པ་འབྱུང་བར་ཐལ་བར་འགྱུར་བའི་ཕྱིར་རོ། །དེར་ཐལ། རྒྱུ་འབྲས་གཅིག་ཏུ་ཐལ་བའི་སྐྱོན་ནི་རྩ་ཤེས་ལས། རྒྱུ་དང་འབྲས་བུ་གཉིས་ངོ་བོ་གཅིག་ཉིད་དུ། ནམ་ཡང་འཐད་པ་མི་འགྱུར་རོ། །ཅིས་ཕྱིར་ན་རྒྱུ་དང་འབྲས་བུ་ངོ་བོ་གཅིག་པ་ཉིད་ཡིན་ན། རྒྱུ་དང་ཐ་དད་པའི་འབྲས་བུའི་ངོ་བོ་ཞིག་རྒྱུ་ལ་མ་དམིགས་པས་རྒྱུ་ཉིད་འབྲས་བུ་ཡིན་དགོས་པས་སྐྱེད་བྱེད་རྒྱུ་དང་བསྐྱེད་པར་བྱ་བ་འབྲས་བུ་གཉིས་གཅིག་ཏུ་འགྱུར་བའི་ཕྱིར། ཞེས་རྒྱུ་འབྲས་ངོ་བོ་གཅིག་ན་ཕ་བུ་གཉིས་གཅིག་དང་། མིག་དང་མིག་གི་རྣམ་ཤེས་གཉིས་གཅིག་ཉིད་དུ་འགྱུར་ཞེས་དང་། ལས་དང་བྱེད་པོ་གཅིག་ཏུ་ཐལ་བའི་སྐྱོན་ཡང་རྩ་ཤེས་ལས། གལ་ཏེ་རྒྱུ་བུད་ཤིང་དེ་དེའི་འབྲས་བུ་མེ་དང་ངོ་བོ་གཅིག་ཡིན་ན། བྱེད་པ་པོ་དང་ལས་གཉིས་གཅིག་ཏུ་འགྱུར་རོ། །ཞེས་གསུངས་པའི་ཕྱིར། དེ་ལྟར་བཀག་པ་ནི་གྲངས་ཅན་ན་རེ་ཕ་བུ་གཉིས་རྒྱུ་འབྲས་དང་། བྱེད་པ་པོ་དང་ལས་གཉིས་ངོ་བོ་གཅིག་ཏུ་ཐལ་ཟེར་ན། འདོད་ལ། སྤྱིར་གཅིག་ཏུ་ཐལ་ཟེར་ན་མ་ཁྱབ་སྟེ། རྒྱུ་འབྲས་ཀྱི་རྣམ་འགྱུར་གྲུབ་རྫས་ངོ་བོ་གཅིག་ཡིན་ཀྱང་རྒྱུ་འབྲས་སོགས་ཀྱི་རྣམ་འགྱུར་ཐ་དད་པ་ཡིན་པའི་ཕྱིར་ཟེར་ཀྱང་སྔ་ཕྱིར་རིགས་པ་རྣམས་ཀྱིས་བཀག་ནུས་ཏེ། ས་སྨྱུག་གཉིས་རང་བཞིན་གཅིག་ཡིན་ན་རྣམ་འགྱུར་ཡང་གཅིག་ཏུ་ཕུལ་ནུས་པས་རིགས་པས་འགོག་ནུས་པའི་ཕྱིར། དེར་ཐལ། ས་བོན་གྱི་རང་བཞིན་མྱུ་གུའི་རང་བཞིན་ཡིན་ན་མྱུ་གུའི་རྫས་དབྱིབས་རོ་ནུས་ལས་གཞན་པའི་མྱུ་གུའི་རང་བཞིན་མེད་པ་དང་མྱུ་གུའི་རང་བཞིན་ས་བོན་གྱི་རང་བཞིན་ལའང་དེ་ལྟར་མེད་པས་རྣམ་འགྱུར་མྱུ་གུ་དང་རྣམ་འགྱུར་ས་བོན་གཉིས་ཀྱང་གཅིག་ཏུ་ཐལ་བར་འགྱུར་བའི་ཕྱིར། གཉིས་པ་སྤྱི་དོན་ལ། སློབ་དཔོན་སངས་རྒྱས་བསྐྱངས་ཀྱིས་བདག་སྐྱེ་བཀག་ཚུལ། དེ་ལ་ལེགས་ལྡན་གྱིས་སྐྱོན་བརྗོད་ཚུལ། སྐྱོན་དེ་སངས་རྒྱས་བསྐྱངས་ལ་མི་འཇུག་ཚུལ་ཟླ་བས་བཤད་ཚུལ་དང་གསུམ། དང་པོ་ལ། ཕྱོགས་སྔ་འགོད་པ་དང་། དེ་དགག་པ་གཉིས། །དང་པོ་ནི། གྲངས་ཅན་པ་ན་རེ། ནས་སྨྱུག་ལྟ་བུའི་འབྲས་བུ་གཅིག་གི་རྒྱུ་ས་བོན་དང་། རྐྱེན་ཆུ་ལུད་རྣམས་ལ། དེ་དག་གི་གྲུབ་རྫས་སྤྱི་དང་གཙོ་བོ་དང་རང་བཞིན་ཞེས་བྱ་བ་ཆ་མེད་གཅིག་ཕར་ཡིན་ཚུར་ཡིན་གྱི་སྒོ་ནས་ཁྱབ་པའི་རྗེས་སུ་འགྲོ་བ་ཡོད་པར་ཐལ། རྒྱུ་རྐྱེན་དེ་དག་ལས་འབྲས་བུ་ཐུན་མོང་བ་གཅིག་དམིགས་པའི་ཕྱིར། ཁྱབ་པ་གོང་དུ་བཤད་ཟིན། སྐྱེ་ལྡན་ཐམས་ཅད་རང་རྒྱུ་དུས་ནས་ཡོད་དེ། དེ་དག་རང་རྒྱུའི་དུས་ནས་རྒྱུའི་རང་བཞིན་དུ་གནས་པའི་ཕྱིར། དཔེར་ན་རྫ་བུམ་དེ་རྒྱུ་འཇིམ་པའི་དུས་སུ་འཇིམ་པའི་རང་བཞིན་དུ་གནས་པ་བཞིན་ཟེར། དེས་ན་འདི་བས་རྒྱུ་རྐྱེན་གྱི་རང་བཞིན་དང་འབྲས་བུའི་རང་བཞིན་ཡང་ཕན་ཚུན་ཡིན་ཁྱབ་མཉམ་དུ་འདོད་དེ། རྒྱུ་འབྲས་ཐམས་ཅད་ནི་དུས་ཀུན་ཏུ་རྟག་པའི་གཙོ་བོ་གཅིག་ལས་གྲུབ་པ་ཡིན་པས་རྒྱུའི་རང་བཞིན་ཡིན་ན་འབྲས་བུའི་རང་བཞིན་ཡིན་པས་ཁྱབ། དེ་ལས་ལྡོག་པ་ལ་ཡང་ཁྱབ་པ་ཡིན་གྱི། འབྲས་བུའི་རང་བཞིན་ཡིན་ལ་རྒྱུའི་རང་བཞིན་མ་ཡིན་པའི་ཆ་མེད་པར་འདོད་པའི་ཕྱིར། རྣམ་བཤད་ལས། འདི་ལ་གྲངས་ཅན་པ་རྣམས། ཞེས་པ་ནས། བདག་སྐྱེའི་འདོད་ཚུལ་ལོ། །ཞེས་གསུངས། ཡང་གྲངས་ཅན་པ་ཁ་ཅིག་སྤྱིའི་གཙོ་བོ་ལས་འབྲས་བུ་དེ་དག་སྐྱེ་བར་མི་འདོད་པར་རྒྱུ་དུས་སུ་མི་གསལ་བའི་ཚུལ་དུ་ཡོད་པ་དེ་གསལ་བར་གྱུར་བ་ལ་སྐྱེ་བ་ཞེས་བཏགས་པ་ཡིན་པར་འདོད་ཀྱང་སྤྱི་གསལ་ངོ་བོ་གཅིག་པ་དང་། རང་བཞིན་གཅིག་ཏུ་གྲུབ་ཚུལ་ནི་སྔ་མ་དང་འདྲ་ཞིང་། གསལ་ཟིན་པ་དེ་ཉིད་སླར་ཡང་སྐྱེ་བ་ནི་མ་ཡིན་ཞེས་ཟེར་རོ། །གཉིས་པ་དེ་དགག་པ་ནི། བུདྡྷ་པཱ་ལི་ཏ་ལས། དངོས་པོ་རྣམས་བདག་གི་བདག་ཉིད་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང་། ཤིན་ཏུ་ཐལ་བར་འགྱུར་བའི་ཕྱིར་རོ། །དངོས་པོ་བདག་གི་བདག་ཉིད་དུ་ཡོད་པ་རྣམས་ལ་ནི། ཡང་སྐྱེ་བ་ལ་དགོས་པ་མེད་དེ། ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་མི་འགྱུར་རོ་ཞེས་གསུངས། དེའི་དོན་ནི། དེ་ལྟར་འདོད་པ་ལ་སངས་རྒྱས་བསྐྱངས་ཀྱིས་ཐལ་འགྱུར་འཕངས་ཚུལ་ཡོད་དེ། སངས་རྒྱས་བསྐྱངས་ཀྱིས་དངོས་པོ་རྣམས་བདག་ལས་སྐྱེ་བ་མེད་དེ། ཅེས་དམ་བཅའ་བཞག་པ་ལ། གྲངས་ཅན་གྱིས་བདག་ལས་སྐྱེ་ན་ཅི་ཉེས་སྙམ་པ་ལ། བདག་ལས་སྐྱེ་ན་དངོས་པོ་དེ་དག་གི་སྐྱེ་བ་དོན་མེད་དུ་འགྱུར་བའི་ཕྱིར་དང་། དེར་མ་ཟད་སྐྱེ་བ་ཐུག་མེད་དུ་འགྱུར་བའི་སྐྱོན་ཀྱང་འོངས་བའི་ཕྱིར། ཞེས་པའི་ཐལ་འགྱུར་གཉིས་ཀྱི་མིང་གི་སྒོ་ནས་གནོད་བྱེད་མདོར་བསྟན་ནས་འཕངས་པའི་ཕྱིར། བུདྡྷ་པཱ་ལི་ཏ་ལས། དངོས་པོ་རྣམས་ཞེས་པ་ནས། ཕྱིར་རོ། །ཞེས་པའི་བར་ནི་ཐལ་འགྱུར་གྱི་གནོད་བྱེད་མདོར་བསྟན་པའི་གཞུང་དང་། དངོས་པོ་བདག་གི་བདག་ཉིད་སོགས་ནི་མདོར་བསྟན་གྱི་གནོད་བྱེད་དེ་ཉིད་རྒྱས་བཤད་ཀྱི་གཞུང་ཡིན་པའི་ཕྱིར། མདོར་བསྟན་གྱི་གཞུང་དེས་སྐྱེ་བ་དོན་མེད་དུ་ཐལ་བ་འཕང་ཚུལ་ཡོད་དེ། མྱུ་གུ་ཆོས་ཅན། སླར་ཡང་སྐྱེ་བ་དོན་མེད་དུ་ཐལ། རང་གི་རྒྱུ་དུས་ནས་ཡོད་པའི་ཕྱིར། ཞེས་འཕངས་པའི་ཕྱིར། དེ་ལ་གྲངས་ཅན་གྱིས་མི་ཁྱབ་ཟེར་བ་ལ་ཐལ་འགྱུར་གཉིས་པ་ཐུག་མེད་དུ་འཕང་ཚུལ་ཡོད་དེ། མྱུ་གུ་ཆོས་ཅན། ཁྱོད་ཀྱི་སྐྱེ་བ་ལ་ཐུག་པ་མེད་པར་ཐལ། རང་གི་རྒྱུ་དུས་ནས་གྲུབ་ཟིན་ཀྱང་སླར་ཡང་སྐྱེ་བ་དོན་ཡོད་པའི་ཕྱིར། ཞེས་འཕངས་པའི་ཕྱིར། ཐལ་འགྱུར་དེ་གཉིས་ལ་གྲངས་ཅན་པས་མ་ཁྱབ་པའི་ལན་འདེབས་ཚུལ་འོག་ཏུ་འཆད་དོ། །བུདྡྷ་པཱ་ལི་ཏ་ལས། དངོས་པོ་རྣམས་བདག་གི་བདག་ཉིད་དུ་ཡོད་པ་རྣམས་ལ་ནི། ཞེས་པ་ནི་མདོར་བསྟན་གྱི་དེ་དག་གི་ཞེས་པའི་རྒྱས་བཤད་ཡིན་ཏེ། དེ་དག་གི་ཞེས་པས་བསྟན་པའི་རྩོད་གཞི་དངོས་པོ་རྣམས། རང་གི་རྒྱུ་དུས་སུ་ཡོད་ན་དངོས་པོ་རང་གི་བདག་ཉིད་དམ་ངོ་བོ་དེ་རྒྱུ་དུས་ནས་གྲུབ་པ་ཡིན་ལ། དེ་ལྟར་མྱུ་གུ་རང་གི་བདག་ཉིད་དུ་གྲུབ་ཟིན་པ་དེ་རྟགས་སུ་བསྟན་པའི་ཕྱིར། ཡང་སྐྱེ་བ་ལ་དགོས་པ་མེད་དོ། །ཞེས་པ་ནི། མདོར་བསྟན་གྱི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་ཞེས་པའི་རྒྱས་བཤད་ཡིན་ཏེ། དེས་སླར་སྐྱེ་བ་ལ་དོན་མེད་པའི་ཐལ་བ་དང་ཐལ་འགྱུར་ཕྱི་མའི་རྒྱུ་མཚན་གཉིས་བསྟན་པའི་ཕྱིར་རོ། །དེ་ཡང་མྱུ་གུ་རང་གི་བདག་ཉིད་དུ་གྲུབ་ཟིན་པ་དེ་རྟགས་སུ་འགོད་ཚེ་སྔ་རྒོལ་གྱིས་གྲངས་ཅན་ལུགས་ལ་མྱུ་གུ་རྒྱུའི་བདག་ཉིད་དུ་ཡོད་ན་མྱུ་གུ་རང་ཉིད་གྲུབ་ཟིན་པ་ཡོད་དགོས་པ་ལ་བསམ་ནས་རང་གི་བདག་ཉིད་དུ་གྲུབ་ཟིན་པའི་ཕྱིར་ཟེར་བ་ཡིན་ཀྱང་གྲངས་ཅན་གྱིས་མྱུ་གུ་རང་གི་བདག་ཉིད་ཡོད་པ་དེ་རྒྱུའི་རང་བཞིན་དུ་ཡོད་པ་ལ་ཟེར་བས་མྱུ་གུ་རང་གི་བདག་ཉིད་དུ་གྲུབ་ཟིན་ཞེས་པ་ཚིག་འདྲ་ཡང་གོ་བའི་ཡུལ་མི་འདྲའོ། །དེ་ཡང་མྱུ་གུ་ཆོས་ཅན། སླར་ཡང་སྐྱེ་བ་དོན་མེད་དེ། རང་གི་རྒྱུ་དུས་ནས་ཡོད་པའི་ཕྱིར། ཞེས་པ་འདི་ནི་ཁོ་རང་གི་ཁས་བླངས་པ་ལ་འཁྲིས་ནས་གནོད་འགལ་སྟོན་པའི་ཐལ་འགྱུར་ཡིན་གྱི་གཞན་གྲགས་ཀྱི་སྦྱོར་བ་མ་ཡིན་ཏེ། དེ་ནི་མྱུ་གུ་རང་གི་རྒྱུ་དུས་ནས་ཡོད་པ་མི་སྲིད་པ་མ་གྲུབ་པའི་གཏན་ཚིགས་ཡིན་ལ། གཞན་གྲགས་ནི་དཔེར་ན། མིག་ཆོས་ཅན། རང་གི་ངོ་བོ་ཉིད་ཀྱིས་གཞན་ལ་མི་ལྟ་སྟེ། རང་ལ་མི་ལྟ་བའི་ཕྱིར། བུམ་པ་བཞིན་ཞེས་པ་ལྟ་བུའོ། །དངོས་སྨྲ་བས་མིག་དང་མིག་གིས་རང་ལ་མི་ལྟ་བ་གཉིས་ཀ་རང་གིས་ཁས་བླངས་པའི་ཁས་བླངས་ལ་འཁྲིས་ནས། དེས་ཁས་མི་ལེན་པའི་མིག་གིས་ངོ་བོ་ཉིད་ཀྱིས་གཞན་ལ་མི་ལྟ་བར་སྒྲུབ་པ་ལྟ་བུ། ཆོས་ཅན་དང་རྟགས་དང་བསྒྲུབ་བྱ་དང་དཔེ་དང་བཞི་ག་ཐལ་འགྱུར་བའི་ཚད་མས་གྲུབ་ལ། ཕྱི་རྒོལ་བས་ཆོས་ཅན་དང་རྟགས་དང་དཔེ་རྣམས་རང་གི་ཚད་མས་གྲུབ་པར་ཁས་ལེན་ཞིང་ཁྱབ་པ་མ་ངེས་པའི་སྦྱོར་བ་ཡིན་པའི་ཕྱིར་རོ། །དེས་ན་རྟགས་དང་ཆོས་ཅན་གཉིས་ཡོད་པ་གཞིར་བཞག་པ་ལ་ཕྱི་རྒོལ་གྱིས་ཀྱང་དེ་ལྟར་ཁས་ལེན་ཞིང་ཁྱབ་པ་ཕྱི་རྒོལ་གྱིས་མ་ངེས་པའི་སྦྱོར་བ་དེ་གཞན་གྲགས་ཀྱི་སྦྱོར་བ་ཡིན་ལ། གཞན་གྲགས་ཀྱི་སྦྱོར་བས་བསྒྲུབ་བྱ་དཔོག་པའི་རྗེས་དཔག་བསྐྱེད་ཐུབ་པ་དེ་འདི་བ་མ་གཏོགས་རང་རྒྱུད་པ་མན་ཆད་ཀྱིས་མི་འདོད་དེ། སྦྱོར་བ་འདི་འགོད་ཚེ་ཕྱི་རྒོལ་གྱིས་ཕྱོགས་ཆོས་ངེས་ཀྱང་རྗེས་ལྡོག་གི་ཁྱབ་པ་མ་ངེས་པ་གང་ཞིགདེས་ན་དེ་འདྲའི་ངོར་བཀོད་པའི་རྟགས་དེ། གང་ཟག་དེ་ལ་ཚུལ་གསུམ་པའི་རྟགས་ཡང་དག་ཏུ་མ་སོང་བས་བསྒྲུབ་བྱ་དཔོག་པའི་རྗེས་དཔག་བསྐྱེད་མི་ཐུབ་པར་རང་རྒྱུད་པ་མན་ཆད་ཀྱིས་འདོད་པའི་ཕྱིར་རོ། །ཡང་མྱུ་གུའི་རང་བཞིན་རྒྱུ་དུས་ནས་ཡོད་ན་མྱུ་གུ་རང་ཉིད་ཡོད་པ་ལ་བསམ་ནས། མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་གི་བདག་ཉིད་དུ་གྲུབ་ཟིན་པའི་ཕྱིར། དཔེར་ན་མངོན་པར་གསལ་བའི་བུམ་པ་བཞིན། ཞེས་བྱས་ན་གཞན་གྲགས་ཀྱི་གཏན་ཚིགས་ཡིན་ཏེ། སྤྱིར་མྱུ་གུ་རང་གི་བདག་ཉིད་དུ་གྲུབ་ཟིན་པའི་རང་གི་ངོ་བོ་གྲུབ་ཟིན་པ་ཡིན་པས་རྟགས་དང་ཆོས་ཅན་གཉིས་ཀ་ཚད་གྲུབ་ཡིན་པ་དང་། དེ་གཉིས་ཕྱིར་རྒོལ་བ་ལ་གྲགས་པ་ཡིན་པ་གང་ཞིགདེ་ལྟར་ཡིན་ཀྱང་ཕྱི་རྒོལ་གྱིས་ཁྱབ་པ་མ་ངེས་པས་ཁྱབ་པ་སྒྲུབ་དགོས་པའི་ཕྱིར་རོ། །དེ་ལྟར་མདོར་བསྟན་དང་པོས་དངོས་པོ་རྣམས་ཆོས་ཅན། བདག་ལས་མི་སྐྱེ་སྟེ། དེ་དག་གི་སྐྱེ་བ་དོན་མེད་དུ་འགྱུར་བའི་ཕྱིར། དེར་ཐལ། རང་གི་རྒྱུ་དུས་ནས་ཡོད་པའི་ཕྱིར། ཞེས་པའི་ཐལ་འགྱུར་སྔ་ཕྱིར་གཉིས་དང་། ཡང་ན་རྩ་རྟོགས་དེར་ཐལ། རང་གི་བདག་ཉིད་དུ་གྲུབ་ཟིན་པའི་ཕྱིར། ཞེས་པའི་གཞན་གྲགས་དང་གསུམ་བསྟན་པ་ཡིན། ཡང་བུདྡྷ་པཱ་ལི་ཏ་ལས། ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བར་མི་འགྱུར་རོ། །ཞེས་པ་ནི་མདོར་བསྟན་གྱི་ཤིན་ཏུ་ཐལ་བར་འགྱུར་ཞེས་པའི་རྒྱས་བཤད་ཡིན་ཏེ། དེས་ཐལ་འགྱུར་ཕྱི་མའི་ཐལ་བའི་ཆོས་བསྟན་པའི་ཕྱིར་རོ། །གོང་གི་རྩ་བའི་ཐལ་འགྱུར་གཉིས་པོ་ལ་གྲངས་ཅན་པས་མ་ཁྱབ་ཟེར་བ་ཡིན་ཏེ། མྱུ་གུ་དེ་རང་གི་རྒྱུ་དུས་ནས་ཡོད་ཀྱང་མི་གསལ་བར་ཡོད་པ་དེ་གསལ་བར་སྐྱེ་དགོས་པས་ཐལ་འགྱུར་སྔ་མ་ལ་མ་ཁྱབ། ལན་གཅིག་གསལ་ཟིན་ནས་སྐྱེ་མི་དགོས་པས་ཐལ་འགྱུར་ཕྱི་མ་ལ་མ་ཁྱབ་ཟེར་བའི་ཕྱིར་རོ། །རིགས་པའི་རྒྱ་མཚོ་ལས། སངས་རྒྱས་བསྐྱངས་ཀྱི་ཐལ་འགྱུར་གཉིས་པོ་དེ་ལ་ཕ་རོལ་པོས་རང་གི་རྒྱུའི་དུས་སུ་འབྲས་བུ་དེ་ནུས་པའི་ངོ་བོར་མི་གསལ་བར་གནས་ཡོད་པ་དེ་གསལ་བར་སྐྱེ་དགོས་པ་དང་། གསལ་ཟིན་ནས་སྐྱེ་མི་དགོས་པས་ཁྱབ་པ་སྔ་ཕྱི་གཉིས་ལ་ཁྱབ་པ་མེད་ཅེས་སྨྲ་མོད་ཀྱང་། དེས་རྐྱེན་སྤོང་མི་ནུས་ཏེ། ཞེས་གསུངས་པའི་ཕྱིར། སངས་རྒྱས་བསྐྱངས་ཀྱི་ཐལ་འགྱུར་དེ་གཉིས་ལ་གྲངས་ཅན་པས་མ་ཁྱབ་ཀྱི་ལན་བཏབ་ཀྱང་ལན་རྣམ་དག་མི་ཐོབ་པ་སྟེ། དེའི་ཚུལ་ནི། བུམ་གསལ་ཆོས་ཅན། སླར་ཡང་མི་སྐྱེ་བར་ཐལ། རྒྱུ་དུས་ནས་ཡོད་པའི་ཕྱིར། མ་གྲུབ་ན། འོ་ན་སྐྱེ་ལྡན་ཐམས་ཅད་སྔར་ནས་ཡོད་པ་དེ་རྐྱེན་གྱིས་གསལ་བར་སྐྱེ་བ་མ་ཡིན་པར་ཐལ། བུམ་གསལ་སོགས་རྒྱུ་དུས་ནས་ཡོད་པ་མ་ཡིན་པའི་ཕྱིར། རྩ་བར་མ་ཁྱབ་ན། བུམ་གསལ་ཆོས་ཅན། ཁྱོད་ཀྱི་སྐྱེ་བ་ཐུག་མེད་ཡིན་པར་ཐལ། ཁྱོད་རང་རྒྱུས་དུས་ནས་ཡོད་ཀྱང་སླར་ཡང་སྐྱེ་བ་ཡང་དོན་ཡོད་པའི་ཕྱིར། རྟགས་ཁས། ཁྱབ་སྟེ། རང་རྒྱུའི་བདག་ཉིད་དུ་རང་གི་བདག་ཉིད་དུ་གྲུབ་ཟིན་ཀྱང་སླར་ཡང་སྐྱེ་བ་ལ་གེགས་བྱེད་མེད་ན། དེ་ནས་ཀྱང་ཡང་ཡང་སྐྱེ་བ་ལ་གེགས་བྱེད་མེད་དགོས་པའི་ཕྱིར་ཏེ། མྱུ་གུ་སོགས་འབྲས་བུ་རྣམས་ཀྱི་ངོ་བོ་མ་གྲུབ་པ་གསར་དུ་གྲུབ་པ་དེ་སྐྱེ་བའི་དོན་ནམ་དགོས་པ་མ་ཡིན་པར་རང་གི་ངོ་བོ་གྲུབ་ཟིན་ཀྱང་སྐྱེ་དགོས་ཡིན་ན་ལན་ཅི་ཙམ་སྐྱེས་ཀྱང་ད་དུང་ཡང་སྐྱེ་དགོས་ཡིན་དགོས་པའི་ཕྱིར། རིགས་པའི་རྒྱ་མཚོ་ལས། སྨྲ་མོད་ཀྱང་སྐྱོན་སྤོང་མི་ནུས་ཏེ། བུམ་གསལ་སོགས་གསལ་བ་རྣམས་སྔ་རོལ་ཏུ་དུས་ནས་ཡོད་ན་དེ་དུས་སྐྱེས་ཟིན་ཡིན་པས་དེར་དེ་དེ་ནི་སྐྱེ་མི་དགོས་ལ། སྔ་ནས་ཡོད་ཀྱང་སྐྱེ་ན་སྐྱེ་བ་ལ་ཐུག་མེད་ཀྱི་སྐྱོན་སོ་ན་གནས་ཤིང་། མི་གསལ་བའི་མྱུ་གུ་སོགས་ལས་གཞན་པའི་གསལ་བའི་མྱུ་གུ་སོགས་གསལ་བ་རྣམས་སྔར་རྒྱུ་དུས་ནས་མེད་ན་གསལ་བ་ལས་ལོགས་སུ་གྱུར་པའི་མྱུ་གུའི་ངོ་བོ་ལ་དམིགས་པས་ན་རྒྱུ་ལ་སྔར་ཡོད་ཀྱི་འབྲས་བུ་ཁོ་ན་སྐྱེ་བའི་ཕྱོགས་ཉམས་སོ། །ཞེས་གསུངས་པའི་ཕྱིར། གཉིས་པ་དེ་ལ་ལེགས་ལྡན་གྱིས་སྐྱོན་བརྗོད་པ་ནི། སངས་རྒྱས་བསྐྱངས་ཀྱིས་བདག་སྐྱེ་འགོག་པའི་གཞུང་ལ་ལེགས་ལྡན་གྱིས་སྐྱོན་བརྗོད་ཚུལ་ཡོད་དེ། བདག་སྐྱེ་འགོག་པའི་མདོར་བསྟན་གྱི་གཞུང་ལ་སྐྱོན་བརྗོད་པའི་ཕྱིར། དེར་ཐལ། སངས་རྒྱས་བསྐྱངས་ཀྱི་འགྲེལ་བའི་མདོར་བསྟན་དང་། རྒྱས་བཤད་སྦྱོར་ཚུལ་གོང་དུ་བཤད་པ་ལྟར་ཡིན་པ་མ་དགོངས་པས། མདོར་བསྟན་གྱི་གཞུང་གིས་སྐྱེ་བ་དོན་མེད་དང་ཐུག་མེད་དུ་ཐལ་བ་འཕངས་པ་མ་དགོངས་ནས་མདོར་བསྟན་གྱི་གཞུང་ཁོ་ན་ལ་སྐྱོན་བརྗོད་མཛད་པའི་ཕྱིར། དེར་ཐལ། བུདྡྷ་པཱ་ལི་ཏ་ལས་དངོས་པོ་རྣམས། བདག་ལས་སྐྱེ་བ་མེད་པ་དང་། གཞན་ལས་སྐྱེ་བ་མེད་པ་སོགས་རང་ལུགས་ཀྱི་དམ་བཅའ་བཞི་བཀོད་ནས། དམ་བཅའ་དེ་དག་སྒྲུབ་པ་ན་བདག་སྐྱེ་མེད་པར་སྒྲུབ་པ་ལ་དངོས་པོ་རྣམས་ཆོས་ཅན། བདག་གི་བདག་ཉིད་ལས་མི་སྐྱེ་བར་ཐལ། དེ་དག་གི་སྐྱེ་བ་དོན་མེད་པར་འགྱུར་བའི་ཕྱིར་དང་། ཤིན་ཏུ་ཐལ་བར་འགྱུར་བའི་ཕྱིར། ཞེས་གནོད་པ་སྟོན་པའི་ཐལ་འགྱུར་ཙམ་ཞིག་ཚིག་ཟིན་ལ་གསུང་པ་དེ་ཉིད་ལེགས་ལྡན་གྱིས་སྐྱོན་བརྗོད་པའི་གཞི་ཡིན་པའི་ཕྱིར། དེ་ལྟར་དངོས་སུ་ཚིག་ཟིན་ལ་སྨྲས་པ་དེས་མྱུ་གུ་ཆོས་ཅན། བདག་ལས་མི་སྐྱེ་སྟེ། སྐྱེ་བ་དོན་མེད་པའི་ཕྱིར། མྱུ་གུ་ཆོས་ཅན། བདག་ལས་མི་སྐྱེ་སྟེ། སྐྱེ་བ་ཐུག་མེད་ཡིན་པའི་ཕྱིར། ཞེས་བསྟན་པའི་སྐྱེ་བ་དོན་མེད་དང་ཐུག་མེད་ནི་མ་གྲུབ་པའི་གཏན་ཚིགས་ཡིན་པས་རྒྱུ་མཚན་མེད་པའི་དམ་བཅའ་ཙམ་དུ་ཟད་པས་དེས་བདག་སྐྱེ་འགོག་མི་ནུས། དེས་ན་བཀོད་ཚོད་ལ་སྐྱེ་བ་དོན་མེད་དང་ཐུག་མེད་རྟགས་སུ་བཀོད་ཀྱང་བསམ་ཚོད་ལ་མྱུ་གུ་ཆོས་ཅན། བདག་ལས་མི་སྐྱེ་སྟེ། སྐྱེ་བ་དོན་བཅས་ཡིན་པའི་ཕྱིར། མྱུ་གུ་ཆོས་ཅན། བདག་ལས་མི་སྐྱེ་སྟེ། སྐྱེ་བ་ཐུག་བཅས་ཡིན་པའི་ཕྱིར་ཞེས་རྟགས་བཟློག་པའི་ཚིག་ཏུ་མངོན། དེ་ལྟར་བཟློག་ན་སྐྱེ་བ་དོན་བཅས་དང་ཐུག་བཅས་ཡིན་ཞེས་པས་སྤྱིར་མྱུ་གུ་སྐྱེ་བ་འཕེན་ལ། དེ་འཕངས་ན་བདག་སྐྱེ་འགོག་པའི་རིགས་པས་མ་ཡིན་དགག་མི་སྒྲུབ་པར་མེད་དགག་ཁོ་ན་སྒྲུབ་པར་བཤད་པ་དང་འགལ་བ་ལ་སོགས་པའི་སྐྱོན་བརྗོད་པའི་ཕྱིར། ཤེས་རབ་སྒྲོན་མེ་ལས། འདི་ལ་གཞན་ནི། དངོས་པོ་རྣམས་བདག་གི་བདག་ཉིད་ལས་སྐྱེ་བ་མེད་དོ། །དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང་། ཐུག་པ་མེད་པར་འགྱུར་བའི་ཕྱིར་རོ། །ཞེས་རྣམ་པར་འཆད་པར་བྱེད་དོ། །དེ་ནི་རིགས་པ་མ་ཡིན་ཏེ། གཏན་ཚིགས་དང་དཔེ་མ་བརྗོད་པའི་ཕྱིར། གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར་རོ། །གླགས་ཡོད་པའི་ཚིག་ཡིན་པའི་ཕྱིར། སྐབས་ཀྱི་དོན་ལས་བཟློག་པར་འགྱུར་བ་དང་། དེའི་ཆོས་བཟློག་པའི་དོན་མངོན་པས་དངོས་པོ་རྣམས་གཞན་ལས་སྐྱེ་བར་འགྱུར་བ་དང་། སྐྱེ་བ་འབྲས་བུ་དང་བཅས་པ་ཉིད་དུ་འགྱུར་བ་དང་། སྐྱེ་བ་ཐུག་པ་ཡོད་པར་འགྱུར་བའི་ཕྱིར་མཛད་པའི་མཐའ་དང་འགལ་བར་འགྱུར་རོ། །ཞེས་གསུངས་པའི་ཕྱིར། དེའི་དོན་ནི། སློབ་དཔོན་ལེགས་ལྡན་ན་རེ། སངས་རྒྱས་བསྐྱངས་ཀྱིས་བདག་སྐྱེ་འགོག་པའི་འགྲེལ་བའི་ངག་དེ་ནི་མི་འཐད་དེ། དཔེ་མ་བསྟན་པའི་སྦྱོར་ངག་དེས། བདག་སྐྱེ་འགོག་ནུས་ཀྱི་གཏན་ཚིགས་དང་དཔེ་མ་བརྗོད་པའི་སྐྱོན་དང་། གཞན་གྱིས་སྨྲས་པའི་ཉེས་པ་སྟེ་ཚུར་གྲངས་ཅན་གྱིས་གྲུབ་ཟིན་སྒྲུབ་པའམ་ཁྱབ་པ་འགལ་བའི་སྐྱོན་བརྗོད་ཡོད་པ་མ་བསལ་བའི་སྐྱོན་དང་། རྒོལ་བ་གཞན་གྱིས་ཀླན་ཀའི་གླགས་ཡོད་པའི་སྐྱོན་གསུམ་འབྱུང་བའི་ཕྱིར། དང་པོ་གྲུབ་སྟེ། འགྲེལ་བ་དེའི་ཚིག་ཟིན་ཁོ་ན་ལྟར་བདག་སྐྱེ་བཀག་པའི་རིགས་པ་འཕངས་པ་ཡིན་ན། དངོས་པོ་རྣམས་ཆོས་ཅན། བདག་གི་བདག་ཉིད་ལས་སྐྱེ་བ་མེད་དེ། སྐྱེ་བ་དོན་མེད་ཡིན་པའི་ཕྱིར། ཡང་དེ་ཆོས་ཅན། བདག་ལས་སྐྱེ་བ་མེད་དེ། སྐྱེ་བ་ཐུག་མེད་ཡིན་པའི་ཕྱིར། ཞེས་བཀོད་འདུག་པ་གང་ཞིགསྐྱེ་བ་དོན་མེད་དང་ཐུག་མེད་གཉིས་ཀྱི་རྟགས་ཀྱིས་དངོས་པོ་རྣམས་བདག་ལས་སྐྱེ་བ་མེད་པ་སྒྲུབ་མི་ཐུབ་པའི་ཕྱིར་ཏེ། རྟགས་དེ་གཉིས་གཞི་མ་གྲུབ་པས་ན། རྟགས་དེ་གཉིས་ནི་དེ་སྒྲུབ་ཀྱི་གཞི་རྟགས་ཐ་དད་མེད་ན་མ་གྲུབ་པའི་གཏན་ཚིགས་ཡིན་པའི་ཕྱིར་དང་། སྦྱོར་བ་དེ་གཉིས་ཀྱི་མཐུན་དཔེ་སྐྱོན་མེད་ཀྱང་མི་རྙེད་པའི་ཕྱིར། རྟགས་ཕྱི་མ་གྲུབ་སྟེ། ཁྱོད་དང་གྲངས་ཅན་གཉིས་ཀའི་ལུགས་ལ་དངོས་པོ་རྣམས་སྐྱེ་བ་དོན་མེད་དང་ཐུག་མེད་ཡིན་པ་དང་ཆོས་མཚུངས་པའི་མཐུན་དཔེ་གཞི་མ་གྲུབ་པའི་ཕྱིར་ཏེ། དེ་ལྟར་མཐུན་དཔེ་དང་རྟགས་ཡང་དག་མེད་པའི་སྦྱོར་ངག་ཡིན་པས་དངོས་པོ་རྣམས་བདག་ལས་མི་སྐྱེ་ཞེས་དམ་བཅས་པ་ཙམ་དུ་ཟད་ཀྱི་བདག་སྐྱེ་མེད་པར་སྒྲུབ་མི་ཐུབ་པའི་ཕྱིར། སངས་རྒྱས་བསྐྱངས་ཀྱི་འགྲེལ་བ་འདིས། མིག་སོགས་ནང་། གི་སྐྱེ་མཆེད་རྣམས་ཆོས་ཅན། དོན་དམ་པར་བདག་ལས་སྐྱེ་སྟེ། ཡོད་པའི་ཕྱིར། དཔེར་ན་ཤེས་པ་ཡོད་པ་བཞིན། ཞེས་པ་ལྟ་བུའི་བདག་སྐྱེ་འགོག་ནུས་ཀྱི་གཏན་ཚིགས་དང་དཔེ་མ་བརྗོད་པའི་ཕྱིར། ཤེས་རབ་སྒྲོན་མེ་ལས། གཏན་ཚིགས་དང་དཔེ་མ་བརྗོད་པའི་ཕྱིར་དང་། ཞེས་དང་། རིགས་པའི་རྒྱ་མཚོ་ལས། ལེགས་ལྡན་གྱིས་སངས་རྒྱས་བསྐྱངས་ཀྱི་བདག་སྐྱེ་འགོག་པའི་སྦྱོར་ངག་དེ་ནི་མི་རིགས་ཏེ། སྦྱོར་བ་དེས་བདག་སྐྱེ་མེད་པར་སྒྲུབ་པའི་སྟེ་སྒྲུབ་ནུས་ཀྱི་རྟགས་ཡང་དག་དང་དཔེ་གང་ཡང་མ་བརྗོད་པས་བདག་སྐྱེ་མེད་ཅེས་དམ་བཅས་པ་ཙམ་དུ་ཟད་པའི་ཕྱིར་དང་། ཞེས་སོ། །རྩ་རྟགས་གཉིས་པ་གྲུབ་སྟེ། གྲངས་ཅན་པ་ན་རེ། ཁྱོད་ཀྱི་དངོས་པོ་རྣམས་བདག་གི་བདག་ཉིད་ལས་མི་སྐྱེ་ཞེས་པའི་དོན་དེ། མྱུ་གུ་མངོན་པར་གསལ་ཟིན་གྱི་བདག་ཉིད་ལས་མི་སྐྱེ་ཟེར་བ་ཡིན་ནམ། རྒྱུ་མི་གསལ་བ་ནུས་པའི་བདག་ཉིད་དམ་གཙོ་བོའི་བདག་ཉིད་ལས་མི་སྐྱེ་ཟེར་བ་ཡིན། དང་པོ་ལྟར་ན་གྲུབ་ཟིན་སྒྲུབ་པ་ཡིན་ཏེ། ཁོ་བོ་ཡང་འབྲས་བུ་མངོན་པར་གསལ་བའི་བདག་ཉིད་ལས་སྐྱེ་བར་མི་འདོད་པའི་ཕྱིར། །གཉིས་པ་ལྟར་ན་ཁྱབ་པ་འགལ་བ་ཡིན་ཏེ། སྐྱེ་ལྡན་ཐམས་ཅད་ཏུ་མི་གསལ་བ་གཙོ་བོའི་ནུས་པའི་བདག་ཉིད་ལས་སྐྱེ་བ་ཡིན་པས་དེ་ལས་སྐྱེས་ན་སྐྱེ་བ་དོན་མེད་དང་ཐུག་མེད་མ་ཡིན་པས་ཁྱབ་དགོས་པའི་ཕྱིར། ཞེས་རང་གི་དམ་བཅའ་ལ་བརྟགས་ནས་སྐྱོན་བརྗོད་པ་ལ། བསལ་བའི་ཕྱིར་ཏེ། བུདྡྷ་པཱ་ལི་ཏའི་ཚིག་ཟིན་གྱི་སྦྱོར་ངག་དེའི་དངོས་པོ་རྣམས་བདག་ལས་མི་སྐྱེ་སྟེ་ཞེས་དམ་བཅས་པའི་ཚིག་དེ་ལ་དེ་འདྲའི་སྐྱོན་འཇུག་པའི་ཕྱིར་ཏེ། དངོས་པོ་རྣམས་བདག་གི་བདག་ཉིད་ལས་མི་སྐྱེ་ཞེས་པ་ལ་གསལ་བ་བདག་གི་བདག་ཉིད་ལས་མི་སྐྱེ་བ་དང་། མི་གསལ་བ་གཙོ་བོའི་བདག་ཉིད་ལས་མི་སྐྱེ་བདག་ལ་ཟེར་བའི་ཁྱད་པར་མི་གསལ་བ་གང་ཞིག་དེ་ལྟར་གསལ་བྱེད་ཀྱི་ཚིག་གཞན་ལ་ཡང་མ་གསུངས་པའི་ཕྱིར། ཤེས་རབ་སྒྲོན་མེ་ལས། གཞན་གྲངས་ཅན་གྱིས་དམ་བཅའ་ལ་བརྟགས་ནས་སྐྱོན་སྨྲས་པའི་ཉེས་པ་མ་གསལ་བའི་ཕྱིར་དང་། ཞེས་དང་། རིགས་པའི་རྒྱ་མཚོ་ལས། གྲངས་ཅན་གྱིས་ཁྱོད་རང་གིས་བདག་ལས་མི་སྐྱེ་ཞེས་པའི་དོན་དེ་འབྲས་བུ་གསལ་བའི་བདག་ཉིད་ལས་མི་སྐྱེ་ཟེར་བ་ཡིན་ན་ནི་དེ་ལྟར་ངེད་ཅག་གིས་འདོད་པས་ན་ཁྱོད་ཀྱིས་ངེད་ལ་གྲུབ་ཟིན་སྒྲུབ་པ་དང་། རྒྱུ་ལས་འབྲས་བུ་གནས་པ་མི་གསལ་བའི་བདག་ཉིད་ཀྱི་ནུས་པའི་སྟེ་གཙོ་བོའི་བདག་ཉིད་ལས་མི་སྐྱེ་ཟེར་བ་ཡིན་ན་ནི་སྐྱེ་ལྡན་གྱི་འབྲས་བུ་ཐམས་ཅད་རྒྱུ་མི་གསལ་བའི་བདག་ཉིད་དེ་ལས་སྐྱེ་བ་ཁོ་ན་ཡིན་པས་ན་མི་]གསལ་བའི་ནུས་ལས་སྐྱེ་བ་ནི་གསལ་བའི་དོན་དུ་སྐྱེ་བ་ཡིན་པས་མི་གསལ་བ་གསལ་བ་དེ་སྐྱེ་བའི་དགོས་པ་ཡིན་པས་རྒྱུའི་བདག་ཉིད་དུ་ཡོད་ན་སྐྱེ་བ་དོན་མེད་དང་ཐུག་མེད་དུ་འགྱུར་བའི་ཁྱབ་པ་འགལ་བར་འགྱུར་རོ། །ཞེས་དམ་བཅས་ལ་བརྟགས་ནས་སྐྱོན་བརྗོད་པ་མ་བསལ་བའི་ཕྱིར་རོ། །ཞེས་གསུངས་པའི་ཕྱིར། དེ་ལྟར་ལེགས་ལྡན་གྱིས་བུདྡྷ་པཱ་ལི་ཏའི་མདོར་བསྟན་གྱི་དངོས་ཟིན་གྱི་སྦྱོར་བ་ལྟར་ན་བདག་སྐྱེ་འགོག་ནུས་གྱི་གཏན་ཚིགས་དང་དེས་མ་བརྗོད་པས་བདག་སྐྱེ་འགོག་མི་ནུས་པ་དང་། གྲངས་ཅན་གྱི་ཚུར་བརྗོད་པའི་ཉེས་པ་མ་བསལ་བའི་སྐྱོན་གཉིས་འཕངས་ནས་དངོས་ཟིན་ལས་བཟློག་པ་ལའང་སྐྱོན་ཡོད་པ་རྟགས་གསུམ་པར་བསྟན་པ་ལྟར་རོ། །རྩ་རྟགས་གསུམ་པ་གྲུབ་སྟེ། ཁྱོད་ཀྱི་འགྲེལ་ངག་ལྟར་སྐྱེ་བ་དོན་མེད་དང་ཐུག་མེད་གཉིས་སྐྱེ་མེད་སྒྲུབ་པའི་རྟགས་སུ་བཀོད་པ་མི་འཐད་པ་སྔར་ལྟར་ཡིན་པས་དངོས་ཟིན་གྱི་དོན་དེ་ལས་བཟློག་ཀྱང་དགོས་ལ། བཟློག་དགོས་པར་ཁྱོད་རང་གི་རྟགས་གཉིས་ཀྱི་ཚིགས་ཉམས་ལས་ཤུགས་ལ་འཕངས་པར་ཡང་མངོན་ལ། རྟགས་བཟློག་ན་བདག་སྐྱེ་བཅད་པ་ལས་བཟློག་པ་གྲུབ་སྟེ། ཁྱོད་རང་གི་དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་ཞེས་སོགས་འགྱུར་བའི་ཞེས་པའི་ཚིག་ནུས་ལ་སྐྱེ་བ་དོན་བཅས་ཡིན་པ་ལས་ཁྱོད་ཀྱི་ལུགས་ལ་དོན་མེད་དུ་འགྱུར་དགོས་ཀྱང་། སྐྱེ་བ་དོན་མེད་དུ་འགྱུར་བ་མ་ཡིན་པར་དོན་ཡོད་པའི་ཕྱིར་དང་། སྐྱེ་བ་ཐུག་མེད་དུ་འགྱུར་བ་མ་ཡིན་པར་སྐྱེ་བ་ཐུག་བཅས་ཡིན་པར་ཞེས་པའི་ཚུལ་གྱིས་རྟགས་བཟློག་པར་བྱ་བའི་ཚུལ་དུ་བསྟན་པར་མངོན་པའི་གསུམ་པ་གྲུབ་སྟེ། བཟློག་ནས་འགྲེལ་ངག་གི་ཚིག་ཟིན་ལྟར་གྱི་རྟགས་སྐྱེ་བ་དོན་མེད་དང་ཐུག་མེད་གཉིས་བཟློག་སྟེ་སྐྱེ་བ་དོན་བཅོས་དང་ཐུག་བཅས་གཉིས་རྟགས་སུ་བཀོད་ནས། སྨྱུ་གུ་ཆོས་ཅན། བདག་ལས་མི་སྐྱེ་སྟེ། སྐྱེ་བ་དོན་བཅས་དང་ཐུག་བཅས་ཡིན་པའི་ཕྱིར་ཞེས་བཀོད་ན་ནི། བདག་ལས་སྐྱེ་བ་དམ་བཅའི་ཚིག་གིས་དངོས་སུ་བཅད་ནས་རྟགས་སྐྱེ་བ་དོན་བཅས་དང་ཐུག་བཅས་ཡིན་ཞེས་པའི་ཚིག་ནུས་ཀྱི་དངོས་པོ་རྣམས་སྤྱིར་སྐྱེ་བར་འཕངས་ལ། སྐྱེ་བ་དེ་ཡང་བདག་སྐྱེ་དང་གཞན་སྐྱེ་གཉིས་སུ་ཁ་ཚོན་ཆོད་པས་གཞན་ལས་སྐྱེ་བར་ཤུགས་ལ་འཕངས་པར་འགྱུར་ལ། དེ་ལྟར་འཕངས་ན་བཟློག་དོན་གྱི་སྦྱོར་བ་དེ་དངོས་ཀྱི་བསྒྲུབ་བྱ་བདག་སྐྱེ་མེད་པ་ཡིན་ཀྱང་ཤུགས་ཀྱི་བསྒྲུབ་བྱ་ལ་གཞན་སྐྱེ་འཇོག་དགོས་པས། སྦྱོར་བ་དེས་བསྒྲུབ་བྱ་བདག་ལས་མི་སྐྱེ་བ་བཟློག་པའི་བཞན་སྐྱེ་ཤུགས་ཀྱི་བསྒྲུབ་བྱར་བྱེད་དགོས། དེ་ལྟར་བདག་སྐྱེ་བཅད་ཙམ་གྱི་མེད་། དགག་ཁོ་ན་བསྒྲུབ་པ་མ་ཡིན་པར་མ་ཡིན་དགག་བསྒྲུབ་བྱར་བྱེད་པ་གང་ཞིགདེ་བསྒྲུབ་བྱར་བྱེད་ན་ནི་འཕགས་པའི་དགོངས་པ་འགྲེལ་བའི་ཐལ་རང་གི་ཤིང་རྟ་ཆེན་པོ་མཐའ་དག་གི་ལུགས་ལ་མཐའ་བཞི་སྐྱེ་འགོག་ལ་སོགས་པའི་རྟགས་ཀྱིས་དགག་བྱ་བཀག་པ་མེད་དགག་ཁོ་ན་ལ་བྱེད་པའི་གྲུབ་མཐའ་དང་འགལ་བའི་སྐྱོན་ཡོད་དོ་ཞེས་ཀླན་ཀའི་སྐབས་འཇུག་པའི་ཕྱིར། ཚིག་གསལ་དུ་ཤེར་སྒྲོན་དྲངས་པ་ལས་ཐལ་བར་འགྱུར་བའི་ཚིག་ཡིན་པའི་ཕྱིར་ཞེས་བསྒྱུར་བ་དེ་ཉིད་ཤེར་སྒྲོན་ལས་གླགས་ཡོད་པའི་ཚིག་ཡིན་པའི་ཕྱིར། ཞེས་བསྒྱུར་བའི་ཤེས་རབ་སྒྲོན་མེ་ལས། རྒོལ་བའི་ཀླན་ཀའི་གླགས་ཡོད་པའི་ཚིག་ཡིན་པའི་ཕྱིར་ན་སྦྱོར་བ་དེ་ནི་མི་རིགས་ཏེ། ཇི་ལྟར་གླགས་ཡོད་ཅེ་ན། འགྲེལ་ངག་དེའི་སྐབས་ཀྱི་དོན་སྦྱོར་བའི་ཚིག་ཟིན་ལས་བཟློག་དགོས་པས་བཟློག་ན་གླགས་ཡོད་པར་འགྱུར་ཏེ། འདི་ལྟར་སྦྱོར་བའི་ཚིག་ཟིན་ལྟར་དངོས་པོ་རྣམས་དཔག་གཞི་དང་བདག་སྐྱེ་མེད་པ་བསྒྲུབ་བྱ་དང་། སྐྱེ་བ་དོན་མེད་དང་ཐུག་མེད་གཏན་ཚིགས་ཡིན་ན་གཏན་ཚིགས་དེ་ཆོས་ཅན་ལ་འགོད་དུ་མེད་པས་ཕྱོགས་ཆོས་མ་གྲུབ་པར་འགྱུར་ཞིང་། སྐྱེ་བ་དོན་མེད་དང་ཐུག་མེད་རྟགས་མ་ཡིན་པར། བདག་ལས་སྐྱེ་ན་སྐྱེ་བ་དོན་མེད་དང་ཐུག་མེད་དུ་འགྱུར་བ་དེ་གཏན་ཚིགས་ཡིན་ན་ཆོས་ཅན་དངོས་པོ་རྣམས་བདག་ལས་སྐྱེ་ན་སྐྱེ་བ་དོན་མེད་དང་ཐུག་མེད་དུ་འགྱུར་བའི་ཕྱོགས་ཆོས་རྟོགས་པ་ན། དངོས་པོ་བདག་ལས་སྐྱེ་བ་མེད་པའི་བསྒྲུབ་བྱ་ཡང་གྲུབ་ཟིན་པ་ཡིན་ལ། དེ་འདྲ་མི་འཐད་པས་སྦྱོར་བ་དེའི་ཚིག་ཟིན་གྱི་བསྒྲུབ་པར་བྱ་བ་དངོས་པོ་བདག་ལས་མི་སྐྱེ་བ་དང་། དེའི་སྒྲུབ་བྱེད་ཀྱི་ཆོས་སྐྱེ་བ་དོན་མེད་དང་ཐུག་མེད་གཉིས་བཟློག་དོན་སྐྱེ་བ་དོན་བཅས་དང་ཐུག་བཅས་གཉིས་སོ། །སངས་རྒྱས་བསྐྱངས་ཀྱི་བདག་སྐྱེ་མེད་པར་སྒྲུབ་པའི་རྟགས་སུ་འདོད་པ་མངོན་པས་ན། རྟགས་དེ་གཉིས་ཀྱི་དངོས་པོ་རྣམས་བདག་ལས་མི་སྐྱེ་བར་བསྒྲུབ་ཚེ་དངོས་པོ་རྣམས་གཞན་ལས་སྐྱེ་བར་འགྱུར་བ་ཤུགས་ལ་བསྒྲུབ་བྱར་འཕེན་པ་དང་། རྟགས་བཟློག་ཚུལ་ཇི་ལྟར་ཞེ་ན། བདག་ལས་སྐྱེ་ན་སྐྱེ་བ་དོན་མེད་པར་འགྱུར་བ་ལས་སྐྱེ་བ་འབྲས་བུ་དེ་དོན་དང་བཅས་པ་ཉིད་དུ་འགྱུར་བའི་ཕྱིར་དང་། སྐྱེ་བ་ཐུག་པ་མེད་པ་ལས་སྐྱེ་བ་ཐུག་པ་ཡོད་པ་ཉིད་དུ་འགྱུར་བའི་ཕྱིར། ཞེས་པའི་ཚུལ་དུ་བཟློག་གོ། དེ་ལྟར་བཟློག་ན་མ་ཡིན་དགག་བསྒྲུབ་བྱར་འགྱུར་བས་མཐའ་བཞིའི་སྐྱེ་འགོག་གི་རིགས་པས་དགག་བྱ་བཀག་པ་མེད་དགག་ཏུ་འདོད་པའི་དབུ་མ་པའི་གྲུབ་པའི་མཐའ་དང་འགལ་བར་འགྱུར་རོ། །ཞེས་དང་། དེའི་ཐད་ཀྱི་སྟོང་ཐུན་ལས། སངས་རྒྱས་བསྐྱངས་ཀྱིས་སྦྱོར་ངག་དེ་ལ་གླགས་ཇི་ལྟར་ཡོད་ན། འདི་ལྟར་ཡོད་དེ། སྦྱོར་བའི་ཚིག་ཟིན་ལས་བཟློག་དགོས་པས་བཟློག་ན་གླགས་ཡོད་པར་འགྱུར་ཏེ། བཟློག་དགོས་པའི་རྒྱུ་མཚན་ནི་སྦྱོར་བའི་ཚིག་ཟིན་ལྟར་ན་དངོས་པོ་རྣམས་བདག་ལས་སྐྱེ་བ་མེད་པ་བསྒྲུབ་བྱ་དང་། སྐྱེ་བ་དོན་མེད་དང་ཐུག་མེད་གཏན་ཚིགས་ཡིན་ན། གཏན་ཚིགས་དེའི་ཕྱོགས་ཆོས་མ་གྲུབ་པར་འགྱུར་ཞིང་། འོན་ཏེ་བདག་ལས་སྐྱེ་བ་དོན་མེད་དང་ཐུག་མེད་དུ་འགྱུར་བ་དེ། གཏན་ཚིགས་ཡིན་ན་ཡང་ཕྱོགས་ཆོས་ཡོད་ཀྱང་ཕྱོགས་ཆོས་གྲུབ་ན་བསྒྲུབ་བྱ་ཡང་གྲུབ་པར་འགྱུར་བའི་ཕྱིར་ན་སྦྱོར་བ་དེའི་དངོས་ཟིན་ལྟར་མི་འཐད་ཅིང་། དངོས་ཟིན་གྱི་སྦྱོར་བ་འདིའི་བཟློག་དོན་གྱི་རྟགས་གཉིས། བདག་སྐྱེས་འགོག་པའི་རྟགས་དངོས་སུ་སངས་རྒྱས་བསྐྱངས་རང་ཉིད་ཀྱིས་འདོད་པ་མངོན་ནོ་ཞེས། ལེགས་ལྡན་གྱིས་སངས་རྒྱས་བསྐྱངས་ཀྱིས་འདོད་པ་ལ་གོ་བ་བླངས་སོ། །ཞེས་སོགས་གསུངས་པའི་ཕྱིར་རོ། །སྐབས་འདིར་རྟགས་དང་ཆོས་སོགས་རེ་རེ་ལ་ཡང་ཐ་སྙད་མི་འདྲ་བ་དུ་མ་ཡོད་པ་དག་ཤེས་དགོས་ཏེ། དེ་ཤེས་ན་འོག་གི་འཆད་འགྱུར་དུ་མ་ལ་ཕན་པ་དང་། དབུ་ཚད་སོ་སོའི་ལུགས་ཀྱི་རྟགས་ཡང་དག་ཡིན་མིན་སོགས་ཀྱི་ཐ་སྙད་སྦྱར་ལུགས་མི་འདྲ་བའི་རྣམ་དབྱེ་ལ་མཁས་པར་འགྱུར་བའི་ཕྱིར། དེ་ཡང་མྱུ་གུ་ཆོས་ཅན། དོན་དམ་པར་མི་སྐྱེ་སྟེ། ཡོད་པའི་ཕྱིར། ཞེས་ཡོད་པའི་རྟགས་ཀྱིས་མྱུ་གུ་དོན་དམ་པར་མི་སྐྱེ་བར་སྒྲུབ་པའི་སྦྱོར་བ་དང་སྦྱར་ནས་བཤད་ན། དེ་སྒྲུབ་ཀྱི་ཕྱོགས་དང་། དེ་སྒྲུབ་ཀྱི་བསྒྲུབ་བྱ་དང་། དེ་སྒྲུབ་ཀྱི་དམ་བཅའ་རྣམས་དོན་གཅིག་ཡིན་ཏེ། དཔེར་ན་ཆོས་ཅན་སྒྲ་དང་བསྒྲུབ་བྱའི་ཆོས་མི་རྟག་པ་གཉིས་ཀྱི་ཚོགས་དོན་སྒྲ་མི་རྟག་པ་ལྟ་བུ། དེ་སྒྲུབ་ཀྱི་ཆོས་ཅན་དང་ཆོས་གཉིས་ཀྱི་ཚོགས་དོན་དེ། ཕྱོགས་དང་། བསྒྲུབ་བྱ་དང་། དམ་བཅའ་གསུམ་ག་ཡིན་པར་དབུ་ཚད་ཀུན་གྱི་འདོད་པ་མཐུན་པའི་ཕྱིར་ཏེ། སྐབས་འདིའི་ཕྱོགས་ཞེས་པ་ནི་ཤར་ཕྱོགས་ཞེས་སོགས་ཀྱི་ཕྱོགས་དེ་མ་ཡིན་པར་པཀྴི་ཞེས་པ་གཉིས་ལ་འཇུག་པ་དེ་ཡིན་པའི་ཕྱིར། དེ་སྒྲུབ་ཀྱི་ཆོས་དང་དེ་སྒྲུབ་ཀྱི་བསྒྲུབ་བྱའི་ཆོས་རྣམས་དོན་གཅིག་པ་ཡིན་ཏེ། དཔེར་ན་བྱས་རྟགས་ཀྱིས་སྒྲ་མི་རྟག་པར་བསྒྲུབ་ཚེ་བསྒྲུབ་བྱའི་ཆོས་མི་རྟག་པ་དེ། སྐབས་འདིའི་བསྒྲུབ་གཞི་སྒྲའི་སྟེང་དུ་བསྒྲུབ་པར་བྱ་བའི་ཆོས་ཡིན་པ་དེ་དེ་སྒྲུབ་ཀྱི་བསྒྲུབ་བྱའི་ཆོས་སུ་བཞག་པ་ལྟ་བུ། གཞི་གང་གི་སྟེང་དུ་བསྒྲུབ་པར་བྱ་བའི་ཁྱད་པར་གྱི་ཆོས་ཡིན་པའི་རྒྱུ་མཚན་གྱིས་བསྒྲུབ་བྱའི་ཆོས་དང་བསྒྲུབ་པར་བྱ་བའི་ཆོས་ཞེས་བརྗོད་པ་ཡིན་པར་དབུ་ཚད་བཞེད་པ་མཐུན་པའི་ཕྱིར། དེ་ཡང་སྒྲ་མི་རྟག་པ་དེ་སྒྲ་མི་རྟག་པར་སྒྲུབ་པའི་བསྒྲུབ་བྱའི་ཆོས་མ་ཡིན་ཏེ། དེ་སྒྲུབ་ཀྱི་སྒྲ་མི་རྟག་པར་སྒྲུབ་པའི་བསྒྲུབ་བྱའི་ཆོས་ནི། ཁྱད་གཞིའི་སྟེང་དུ་བསྒྲུབ་པར་བྱ་བའི་ཁྱད་པར་གྱི་ཆོས་ཡིན་དགོས་ཀྱང་སྒྲ་མི་རྟག་པ་དེ་སྒྲའི་སྟེང་དུ་བསྒྲུབ་ཀྱི་སྒྲ་མི་རྟག་པར་སྒྲུབ་པའི་བསྒྲུབ་བྱའི་ཆོས་མ་ཡིན་པའི་ཕྱིར་ཏེ། སྐབས་དེར་སྒྲ་དེ་སྒྲ་མི་རྟག་པ་ཡིན་པ་སྒྲུབ་པ་མ་ཡིན་པར་མི་རྟག་པ་ཡིན་པར་སྒྲུབ་པ་ཡིན་པའི་ཕྱིར། ཁྱབ་སྟེ། སྒྲུབ་གཞི་དེའི་སྟེང་དུ་གང་བསྒྲུབ་པར་བྱ་རྒྱུ་དེ་སྐབས་དེའི་བསྒྲུབ་བྱའི་ཆོས་སུ་བྱེད་པའི་ཕྱིར་རོ། །ཡང་རྗེས་སུ་དཔག་པར་བྱ་བའི་གཞི་དང་། ཕྱོགས་ཆོས་ཞེས་པའི་ཕྱོགས་དང་། རྩོད་གཞི་དང་། གཞིའི་ཆོས་ཅན་བཞི་དོན་གཅིག་ཡིན་ཏེ། ཆོས་ཅན་ཞེས་པའི་ཆོས་ནི་རྟགས་ཆོས་གཉིས་ལ་བྱས་ནས་དེ་གཉིས་དང་ལྡན་པ་ཅན་ཡིན་པས་ཆོས་ཅན་ཞེས་བཤད་པའི་ཕྱིར། འགྲེལ་བཤད་བརྟུལ་ཞུགས་ལས། ཆོས་ཅན་ཞེས་བྱ་བ་ནི། རྗེས་སུ་དཔག་པར་བྱ་བའི་གཞི་སྒྲ་ལ་སོགས་པ་གང་གི་སྟེང་ལ་མི་རྟག་པ་ལ་སོགས་པ་གང་བསྒྲུབ་པར་བྱ་བ་དེ་དང་དེ་སྒྲུབ་པར་བྱེད་པའི་ཆོས་དང་གཉིས་པོ་དེ་ཡོད་པ་ཅན་དེ་ནི་ཆོས་ཅན་ཡིན་ཏེ། ཞེས་གསུངས་པའི་ཕྱིར། དེ་ལ་རྟགས་ཆོས་ཞེས་པའི་ཆོས་ནི་བསྒྲུབ་བྱའི་ཆོས་ཡིན་ལ། ལུང་དེའི་སྒྲུབ་པའི་ཆོས་ཞེས་པ་ནི་སྒྲུབ་པ་ལ་བ་འཕུལ་མེད་པས་བྱེད་པ་ལ་གོ་རྒྱུ་ཡིན་པས་སྒྲུབ་བྱེད་ཀྱི་རྟགས་ཡིན་ནོ། །དེས་ན་བས་འཕུལ་མེད་པའི་སྒྲུབ་པའི་ཆོས་དང་། ཕྱོགས་ཆོས་དང་། གཏན་ཚིགས་དང་། རྟགས་དང་། རྒྱུ་མཚན་ལྔ་དོན་གཅིག་པ་དབུ་ཚད་ཀུན་མཐུན་ཏེ། འགྲེལ་བཤད་བརྟུལ་ཞུགས་ལས། སྐབས་འདིའི་སྒྲུབ་པའི་ཆོས་ཞེས་བྱ་བ་ནི། དོན་དམ་པར་སྐྱེ་བ་མེད་པའི་དོན་སྒྲུབ་པའི་སྟེ་སྒྲུབ་བྱེད་ཀྱི་ཆོས་ཏེ། གཏན་ཚིགས་སོ། །ཞེས་དང་། དེའི་ཕྱིར་ན་མྱུ་གུ་ཆོས་ཅན། དོན་དམ་པར་མི་སྐྱེ་སྟེ་ཡོད་པའི་ཕྱིར། ཞེས་པའི་ཡོད་པའི་ཕྱིར་ཞེས་བྱ་བ་དེ་ནི་དཔེར་ན་ཆོས་མི་རྟག་པ་དང་ཆོས་ཅན་སྒྲ་གཉིས་བསྡུས་པའི་ཚོགས་དོན་ལྟ་བུ་ཆོས་དང་ཆོས་ཅན་ཕྱོགས་གཅིག་ཏུ་བསྡུས་པའི་ཚོགས་དོན་གྱི་ཕྱོགས་དེའི་གཏན་ཚིགས་ཀྱི་ཆོས་ཡིན་ན་ཕྱོགས་ཀྱི་ཆོས་ཞེས་བྱའོ། །ཞེས་གསུངས་པའི་ཕྱིར། དེས་ན་གཏན་ཚིགས་ལ་ཕྱོགས་ཆོས་ཞེས་བརྗོད་པའི་རྒྱུ་མཚན་ནི་དཔེར་ན་བྱས་པའི་རྟགས་དེ་བྱས་རྟགས་ཀྱིས་སྒྲ་མི་རྟག་པར་སྒྲུབ་པའི་བསྒྲུབ་བྱ་སྒྲ་མི་རྟག་པར་སྒྲུབ་བྱེད་ཀྱི་ཆོས་ཡིན་པས་ཕྱོགས་ཆོས་ཞེས་བརྗོད་པ་ལྟ་བུ་ཆོས་ཅན་དང་བསྒྲུབ་བྱའི་ཆོས་ཀྱི་ཚོགས་དོན་གྱི་ཕྱོགས་དེ་སྒྲུབ་བྱེད་དེ་ཡིན་པས་ཕྱོགས་ཆོས་ཞེས་བརྗོད་པའི་ཕྱིར་རོ། །ཡང་རང་རྒྱུད་ཀྱི་གཏན་ཚིགས་དང་། རང་རྒྱུད་ཀྱི་རྟགས་དང་། རང་རྒྱུད་ཀྱི་རྗེས་སུ་དཔག་པ་གསུམ་དོན་གཅིག་སྟེ། རང་རྒྱུད་ཀྱི་རྗེས་སུ་དཔག་པ་ཞེས་པའི་རྗེས་སུ་དཔག་པ་ནི་དཔག་བྱ་ལ་བྱེད་པ་མ་ཡིན་པར་དཔོག་བྱེད་ལ་བྱེད་པ་གང་ཞིགརང་རྒྱུད་ཀྱི་རྟགས་ཞེས་པ་ནི་སྔ་རྒོལ་ཕྱི་རྒོལ་གཉིས་ཀ་ལ་མཐུན་སྣང་དུ་ཚུལ་གསུམ་རང་རྒྱུད་དེ་རང་ངོས་ནས་གྲུབ་པའི་རྟགས་དེ་ལ་བྱེད་པའི་ཕྱིར། དེར་ཐལ། རྒོལ་ཕྱི་རྒོལ་གཉིས་ཀ་ལ་ཚུལ་གསུམ་པོ་དེ་མཐུན་སྣང་དུ་རང་དབང་གིས་གྲུབ་པའི་རྟགས་དེའི་སྒོ་ནས་ཕྱི་རྒོལ་གྱི་རྒྱུད་ལ་རྗེས་དཔག་སྐྱེ་བྱེད་ཀྱི་གཏན་ཚིགས་ཞིག་ལ་རང་རྒྱུད་ཀྱི་རྟགས་སུ་འདོད་པའི་ཕྱིར། དེར་ཐལ། རང་རྒྱུད་ཀྱི་དོན་ནི་ཆོས་ཅན། དང་ཚུལ་གསུམ་པའི་རྟགས་སོགས་རང་དབང་དུ་གྲུབ་པ་སྟེ་རང་ངོས་ནས་གྲུབ་པ་ལ་བྱེད་དགོས་པའི་ཕྱིར། འགྲེལ་བཤད་བརྟུལ་ཞུགས་ལས། ནང་གི་སྐྱེ་མཆེད་རྣམས་ཆོས་ཅན། བདག་ལས་སྐྱེ་བ་མེད་དེ། ཡོད་པའི་ཕྱིར་ཞེས་སྒྲུབ་པའི་སྐབས་འདིར་ནི་ནང་གི་སྐྱེ་མཆེད་ཞེས་བྱ་བ་ནི་བསྒྲུབ་གཞི་གང་གི་སྟེང་ལ། བསྒྲུབ་པར་བྱ་བ་བསྒྲུབ་བྱའི་ཆོས་བདག་ལས་སྐྱེ་བ་མེད་པ་ཞེས་བྱ་བ་བསྒྲུབ་པའི་གཞི་སྟེ། བསྒྲུབ་གཞི་དེ་ནི་རྒོལ་བ་དང་ཕྱི་རྒོལ་བ་གཉིས་ཀ་ལ་མཐུན་སྣང་དུ་རང་དབང་གིས་གྲུབ་པར་གྲགས་པ་དང་། བདག་ལས་སྐྱེ་བ་མེད་པ་དེ་སྒྲུབ་པའི་སྟེ་སྒྲུབ་བྱེད་ཀྱི་ཆོས་ཡོད་པ་ཉིད་ཅེས་བྱ་བ་ཡང་རྒོལ་བ་དང་ཕྱི་རྒོལ་གཉིས་ཀ་ལ་མཐུན་སྣང་དུ་རང་དབང་གིས་གྲུབ་པར་གྲགས་པ་དང་། དེ་གཉིས་ཡོད་པ་སྟེ་དེ་གཉིས་དང་ལྡན་པའི་ཆོས་ཅན་དེ་ནི་ཆོས་ཅན་ཡང་དག་དང་ཆོས་ཅན་མཐུན་སྣང་ཞེས་བྱའོ། །ཞེས་དང་། འཆི་མེད་མཛོད་ལས། རང་རྒྱུད་ཅེས་པ་ནི་ཆོས་རྣམས་རང་དབང་གིས་གྲུབ་པའི་བདག་ཉིད་ཀྱི་དབང་གིས་གྲུབ་པ་དང་། ཞེས་གསུངས་པའི་ཕྱིར། དེ་ལྟར་རང་རྒྱུད་པ་མན་ཆད་ཀྱིས་དམ་བཅའ་སྒྲུབ་པའི་གཞི་ཤེས་འདོད་ཆོས་ཅན་དང་། དམ་བཅའ་སྒྲུབ་བྱེད་ཀྱི་རྟགས་ཀྱི་ཚུལ་གསུམ་ནི། སྔ་རྒོལ་གྱི་ཚད་མས་ཀྱང་གྲུབ། ཕྱི་རྒོལ་གྱིས་ཚད་མས་གྲུབ་པ་ཙམ་གྱིས་མི་ཆོག་པར་སྔ་རྒོལ་ཕྱི་རྒོལ་གཉིས་ཀའི་ལུགས་ལ་མཐུན་སྣང་དུ་གྲུབ་པའི་སྒོ་ནས་ཚད་མས་གྲུབ་པ་གཅིག་དགོས་ཏེ། དེ་འདྲ་མིན་ན་རྟགས་དེས་བསྒྲུབ་བྱ་བསྒྲུབ་མི་ཐུབ་པར་འདོད་པའི་ཕྱིར་ཏེ། དེ་དག་གི་ལུགས་ལ་ཆོས་ཅན་དང་ཚུལ་གསུམ་རང་ངོས་ན་མ་གྲུབ་ན་གཏན་མེད་དུ་འགྲོ་དགོས་ལ། མེད་པའི་རྟགས་ཀྱིས་བསྒྲུབ་བྱ་བསྒྲུབ་མི་ཐུབ་པར་འདོད་པའི་ཕྱིར་རོ། །མཐུན་སྣང་དུ་གྲུབ་པའི་སྒོ་ནས་ཚད་མས་གྲུབ་པ་ཞེས་པ་ནི་རང་རྒྱུད་པ་མན་ཆད་ཀྱི་ལུགས་ལ་རང་འཛིན་པའི་བློ་དེ། ཡུལ་གང་ལ་ཚད་མར་སོང་ཡང་། རང་གི་ངོ་བོས་གྲུབ་པའི་ཡུལ་ལ་ཚད་མར་སོང་བ་ཡིན་ཏེ། རང་གི་ངོ་བོས་གྲུབ་པ་མིན་ན་དེ་ལ་ཚད་མར་འགྲོ་བ་དེ་དག་གི་ལུགས་ལ་མེད་པའི་ཕྱིར། དེ་ཡང་བུམ་འཛིན་ཚད་མས་བུམ་པ་རང་ངོས་ནས་གྲུབ་པ་ཡིན་པར་མ་བཟུང་ཡང་དེས་རང་གི་ངོས་ནས་གྲུབ་པར་སྣང་བའི་སྒོ་ནས་བུམ་པ་བཟུང་བ་ཡིན་ལ། བུམ་པ་ནི་སྣང་བ་ལྟར་དུ་ངོས་ནས་གྲུབ་པ་ཡིན་པས་བུམ་འཛིན་ཚད་མ། དེ་བུམ་པ་རང་ངོས་ནས་གྲུབ་པ་ལ་ཚད་མར་སོང་བ་ཡིན་ནོ། །དེ་ལྟར་ན་རྒོལ་སྔ་ཕྱི་གཉིས་ཀའི་ལུགས་ལ་མཐུན་སྣང་དུ་རང་ངོས་ནས་གྲུབ་པར་སྣང་བ་ལྟར་དུ་གྲུབ་པའི་ཆོས་ཅན་དང་ཚུལ་གསུམ་ལ་ཚད་མར་སོང་བ་ཡིན་པར་འདོད་རྒྱུའི་ཤེས་འདོད་ཆོས་ཅན་དང་རྟོགས་དེ་རང་རྒྱུད་ཀྱི་ཆོས་ཅན་དང་རྟགས་ཡང་དག་ཏུ་འདོད་དོ། །དཔེར་ན་སྒྲ་རྟོགས་པའི་ཚད་མ་དེ་རང་ངོས་ནས་གྲུབ་པའི་སྒྲ་ལ་ཚད་མར་སོང་བ་ཡིན་པར་རྒོལ་ཕྱི་རྒོལ་གཉིས་ཀས་ལེན་ཞིང་འདོད་ལུགས་མཐུན་སྣང་དུ་གྲུབ་པས་ན་ཆོས་ཅན་མཐུན་སྣང་བ་དང་། བྱས་པའི་སྟེང་གི་ཚུལ་གསུམ་རྟོགས་པའི་ཚད་མ་དེ་ཚུལ་གསུམ་རང་ངོས་ནས་གྲུབ་པ་ལ་ཚད་མར་སོང་བ་སོགས་སྔར་ལྟར་ཡིན་པས་བྱས་པ་དེ་རྟགས་མཐུན་སྣང་བ་ཡིན་པར་འདོད་པ་ལྟ་བུའོ། །དེས་ན་རྒོལ་བ་གཉིས་ཀའི་མཐུན་སྣང་དུ་གྲུབ་པའི་ཆོས་ཅན་ཡོད་དེ། རྒོལ་བ་གཉིས་ཀའི་མཐུན་སྣང་དུ་རང་ངོས་ནས་གྲུབ་པར་སྣང་བ་ལྟར་གྲུབ་པའི་ཆོས་ཅན་གཉིས་ཀའི་ཚད་མས་གྲུབ་པ་གཅིག་ཡོད་པ་གང་ཞིགདེ་འདྲ་དེ་ཆོས་ཅན་མཐུན་སྣང་བའི་དོན་ཡིན་པའི་ཕྱིར། ཐལ་འགྱུར་བའི་ལུགས་ལ་ཆོས་གང་ཡང་རང་ངོས་ནས་གྲུབ་པ་མེད་པས་རང་ངོས་ནས་གྲུབ་པ་ལ་ཚད་མར་སོང་བའི་ཚད་མ་གཞི་མ་གྲུབ་ལ། དེས་ན་རྒོལ་བ་གཉིས་ཀའི་མཐུན་སྣང་དུ་ཡང་གྲུབ། གཉིས་ཀས་ཚད་མས་ཀྱང་གྲུབ་པའི་ཆོས་ཅན་དང་ཚུལ་གསུམ་པའི་རྟགས་མེད་པས་ཆོས་ཅན་མཐུན་སྣང་དུ་མ་གྲུབ་པ་དང་། རང་རྒྱུད་ཀྱི་རྟགས་གཞི་མ་གྲུབ་པས་ན་གཞན་གྲངས་ཀྱི་རྗེས་དཔག་དང་ཐལ་འགྱུར་ཙམ་གྱི་སྒོ་ནས་ཕ་རོལ་བོའི་རྒྱུ་ལ་བདེན་མེད་རྟོགས་པའི་ངེས་ཤེས་བསྐྱེད་པར་བྱེད་པ་ཡིན་ནོ། །མདོར་ན་སྨིག་རྒྱུ་ཆུར་རང་ངོས་ནས་མ་གྲུབ་ཀྱང་གྲུབ་པར་སྣང་བ་ལྟ་བུ་མ་ཡིན་པར་བུམ་པ་རང་ངོས་ནས་གྲུབ་པ་ལ་གྲུབ་པར་སྣང་བའི་ཆ་ལ་མ་འཁྲུལ་བའི་བུམ་འཛིན་མིག་ཤེས་ཀྱི་ངེས་ངོར་རྙེད་པའི་བུམ་པ་ཆོས་ཅན་གྱི་སྟེང་དུ། བདེན་མེད་བསྒྲུབ་པ་ལ་སྒྲུབ་བྱེད་ཀྱི་རྟགས་ཀྱི་ཚུལ་གསུམ་དེ་ཚུལ་གསུམ་ངེས་པའི་ཚད་མའི་སྣང་ངོར་ཚུལ་གསུམ་པོ་དེ་རང་ངོས་ནས་གྲུབ་པར་སྣང་བའི་ཆ་ལ་མ་འཁྲུལ་བའི་ཚད་མས་ངེས་ངོར་རྙེད་པའི་རྟེན་འབྲེལ་གྱི་རྟགས་དེ་རྟགས་སུ་བཀོད་པ་ལྟ་བུ་དེ་རང་རྒྱུད་ཀྱི་རྟགས་ཀྱི་དོན་དང་། རང་ངོས་ན་གྲུབ་པར་སྣང་བ་ལྟར་དུ་གྲུབ་པའི་བུམ་པ་ལ་ཚད་མར་སོང་བ་སོགས་མེད་པས་ཆོས་ཅན་ཚད་མའི་གྲུབ་ཚུལ་མཐུན་སྣང་དུ་གྲུབ་པ་མེད་ཀྱང་། བུམ་པ་ཙམ་དངོས་སྨྲ་དང་བུམ་པ་གཉིས་ཀའི་ཚད་མས་གྲུབ་པ་ཡོད་པས་སྤྱིར་ཆོས་ཅན་དང་རྟགས་གཉིས་པོ་དེ་སྔ་རྒོལ་གྱི་ལུགས་ལའང་ཚད་མས་གྲུབ། ཕྱི་རྒོལ་གྱི་ལུགས་ལའང་ཚད་མས་གྲུབ་པ་ཙམ་གཞིར་བཞག་ནས། ཆོས་ཅན་དང་ཕྱོགས་ཆོས་སོགས་ཕྱིར་རྒོལ་གྱི་ལུགས་ལ་རང་ངོས་ནས་གྲུབ་པ་ཡིན་པར་ཚད་མས་གྲུབ་པར་ཁས་བླངས་པ་ལ་འཁྲིས་ནས་བཀོད་པའི་གཏན་ཚིགས་ནི་གཞན་གྲགས་ཀྱི་གཏན་ཚིགས་ཡིན་ཏེ། དཔེར་ན་མིག་ཆོས་ཅན། གཞན་ལ་ངོ་བོ་ཉིད་ཀྱི་མི་ལྟ་སྟེ། རང་ལ་མི་ལྟ་བའི་ཕྱིར། ཞེས་པའི་སྦྱོར་བའི་ཆོས་ཅན་དང་བསྒྲུབ་བྱའི་ཆོས་དང་རྟགས་གསུམ་གང་ཐལ་འགྱུར་བས་རང་ངོས་ནས་མ་གྲུབ་པར་ཚད་མས་གྲུབ་ཀྱང་དངོས་སྨྲ་བ་དང་རང་རྒྱུད་པས་མ་གྲུབ་པས། གཉིས་ཀའི་ལུགས་ལ་ཚད་མས་གྲུབ་ཚུལ་མཐུན་སྣང་དུ་གྲུབ་པའི་ཆོས་ཅན་དང་རྟགས་བསྟན་དུ་མེད་ཀྱང་། ཁོ་རང་གིས་རྟགས་དང་ཆོས་ཅན་རང་ངོས་ནས་གྲུབ་པར་སྣང་བ་ལ་མ་འཁྲུལ་བའི་ཚད་མས་རྙེད་དོན་ཡིན་པར་འདོད་པའི་རྟགས་དེ་ལ་འཁྲིས་ནས་ཏེ་ཁོ་རང་ལ་གྲགས་པའི་རྟགས་དེ་བཀོད་ནས་ངོ་བོ་ཉིད་ཀྱི་ལྟ་བ་འགོག་པར་བྱེད་པའི་སྦྱོར་བ་ལྟ་བུ་ལ་གཞན་གྲགས་ཀྱི་རྗེས་དཔག་ཞེས་བརྗོད་པའི་ཕྱིར་རོ། །དེ་འདྲའི་རྟགས་དེ་དངོས་སྨྲས་རང་ལ་རང་ངོས་ནས་གྲུབ་པར་སྣང་བའི་ཆ་ལ་མ་འཁྲུལ་བའི་ཚད་མས་རྙེད་པར་གྲགས་པ་དང་། ཐལ་འགྱུར་བ་ལས་གཞན་གྱི་བློ་ལ་རང་ངོས་ནས་གྲུབ་པར་གྲགས་པའམ་ངེས་ཐག་བཅད་པའི་རྟགས་ཡིན་པས་ན་རིམ་བཞིན་རང་གྲགས་ཀྱི་རྟགས་དང་རང་གྲགས་ཀྱི་རྗེས་དཔག་གཉིས་དང་། གཞན་གྲགས་ཀྱི་རྟགས་དང་གཞན་གྲགས་ཀྱི་རྗེས་དཔག་གཉིས་ཏེ་བཞི་པོ་དོན་གཅིག་ཡིན་ཏེ། གཞན་གྲགས་ཀྱི་རྟགས་འདི་ཐལ་འགྱུར་བ་མ་གཏོགས་པའི་རྟགས་ཡང་དག་ཏུ་མི་འདོད་ལ། འདིའི་རྗེས་དཔག་ནི་རྗེས་དཔག་དངོས་ལ་བྱེད་པ་མ་ཡིན་པར་བསྒྲུབ་བྱ་དཔག་བྱེད་ཀྱི་རྟགས་ལ་བྱེད་པ་ཡིན་པ་གང་ཞིགཐལ་འགྱུར་བའི་བསྒྲུབ་བྱ་སྒྲུབ་ནུས་ཀྱི་གཞི་གྲུབ་ཀྱི་རྟགས་ཡིན་ན་རྟགས་ཡང་དག་ཡིན་པར་བཞེད་ཀྱི། རང་རྒྱུད་པ་མན་ཆད་ལྟར་ཚུལ་གསུམ་མཐུན་སྣང་དུ་གྲུབ་པའི་རྟགས་ལ་རྟགས་ཡང་དག་ཏུ་འཇོག་པར་མི་རིགས་པར་བཞེད་པ་དང་། སྔ་རྒོལ་དབུ་མ་པས་ཕྱི་རྒོལ་དངོས་སྨྲ་ལ་དངོས་པོ་བདེན་མེད་སྒྲུབ་ཚེ་༄༅། །དབུ་མ་ལ་འཇུག་པའི་ཊི་ཀ་ཟབ་རྒྱས་ལམ་མཆོག་རབ་གསལ་སྣང་བའི་རྒྱན་ཞེས་བྱ་བ། རྟགས་དེ་ཕྱི་རྒོལ་དངོས་སྨྲ་རང་ཉིད་ལ་གོང་ལྟར་དུ་གྲགས་པའི་རྟགས་ཡིན་པས་ན་རང་གྲགས་དང་། སྔ་རྒོལ་དབུ་མ་པ་ལས་གཞན་པའི་ཕྱི་རྒོལ་དངོས་སྨྲ་ལ་གྲགས་པའི་རྟགས་ཡིན་པས་ན་གཞན་གྲགས་ཞེས་བཤད་པ་ཡིན་གྱི་སྔ་རྒོལ་དབུ་མ་པ་རང་ལ་གྲགས་པའི་རང་གྲགས་དང་། ཕྱི་རྒོལ་གཞན་ལ་གྲགས་པས་གཞན་གྲགས་ཞེས་བཤད་པ་མ་ཡིན་པའི་ཕྱིར། དེར་ཐལ། གཉིས་ཀའི་མཐུན་སྣང་ལ་གྲགས་པའི་རྟགས་མེད་པའི་ཕྱིར། དེར་ཐལ། དབུ་མའི་ལྟ་བ་མ་རྙེད་བར་དུ་དབུ་མ་པ་ལ་གྲགས་པ་ལྟར་གྱི་ཚུལ་གསུམ་རང་ངོས་ནས་མ་གྲུབ་པའི་རྟགས་དང་ཆོས་ཅན་གཉིས་ཕྱི་རྒོལ་བ་ལ་བསྟན་ཀྱང་མི་ཐུབ་པའི་དེའི་བློ་ལ་གྲགས་མ་ཐུབ་པའི་རྒྱུ་མཚན་གྱིས་རྒོལ་བ་གཉིས་ཀ་ལ་མཐུན་སྣང་གི་ཚུལ་གསུམ་མེད་པར་ཐལ་འགྱུར་བས་འདོད་པའི་ཕྱིར་༈ད་ནི་དཀྱུས་ལ་འཇུག་སྟེ། གོང་དུ་བཤད་པ་ལྟར་སངས་རྒྱས་བསྐྱངས་ཀྱི་འགྲེལ་ངག་དེའི་རྟགས་བཟློག་ན་མེད་དགག་བསྒྲུབ་བྱར་བྱེད་པའི་དབུ་མའི་གྲུབ་མཐའ་དང་འགལ་བའི་ཚུལ་ཞིབ་པར་བཤད་དུ་ཡོད་དེ། སངས་རྒྱས་བསྐྱངས་ཀྱི་སྦྱོར་ངག་གི་དངོས་ཟིན་གྱི་རྟགས་སྐྱེ་བ་དོན་མེད་དང་ཐུག་མེད་བཟློག་ནས་སྐྱེ་བ་དོན་བཅས་དང་ཐུག་བཅས་རྟགས་སུ་བཀོད་ན། དངོས་ཀྱི་དམ་བཅའ་བདག་ལས་མི་སྐྱེ་བ་ལ་ཡང་བཟློག་ནས་དངོས་པོ་གཞན་ལས་སྐྱེ་བ་བསྒྲུབ་བྱར་བྱེད་དགོས་པས་ཀླུ་སྒྲུབ་ཀྱིས་གྲུབ་མཐའ་དང་འགལ་བ་གང་ཞིགསྤྱིར་ཐལ་འགྱུར་དང་རྟགས་གང་བཀོད་ཀྱི་རྟགས་བཟློག་ན་བསྒྲུབ་བྱ་བཟློག་དགོས་པ་མཚུངས་པ་མིན་ཀྱང་སངས་རྒྱས་བསྐྱངས་ཀྱིས་མཐའ་བཞི་འགོག་པའི་སྐབས་འདིར་རྟགས་བཟློག་ན་སྐྱེ་བ་དོན་བཅས་དང་ཐུག་བཅས་རྟགས་སུ་བཀོད་ན་གོང་བཞིན་བདག་སྐྱེ་མ་ཡིན་པའི་གཞན་སྐྱེ་བསྒྲུབ་བྱར་འཕེན་པས་རྟགས་བཟློག་ན་བསྒྲུབ་བྱ་ཡང་བདག་སྐྱེས་མེད་པ་ལས་བཟློག་པ་དེ་ཉིད་ཡིན་དགོས་པའི་ཞིབ་ཆ་འབྱེད་དགོས་པའི་ཕྱིར། དང་པོ་གྲུབ་སྟེ། བཟློག་ཚུལ་དངོས་ཟིན་གྱི་རྟགས་བཟློག་ནས་དོན་བཅས་དང་ཐུག་བཅས་རྟགས་སུ་འགོད་པ་ལྟར། དངོས་ཟིན་གྱི་བསྒྲུབ་བྱ་ཡང་བཟློག་ནས། དངོས་པོ་རྣམས་ཆོས་ཅན། གཞན་ལས་སྐྱེ་སྟེ། སྐྱེ་བ་དོན་བཅས་དང་ཐུག་བཅས་ཡིན་པའི་ཕྱིར། ཞེས་གཞན་ལས་སྐྱེ་བ་དེ་བསྒྲུབ་བྱར་འགོད་པ་མི་རུང་ཡང་སྟེ་མ་ཡིན་ཀྱང་། དངོས་པོ་རྣམས་ཆོས་ཅན། བདག་ལས་མི་སྐྱེ་སྟེ། སྐྱེ་བ་དོན་བཅས་དང་ཐུག་བཅས་ཡིན་པའི་ཕྱིར། ཞེས་འགོད་པ་ནས་སྔར་བཤད་པ་བཞིན་རྟགས་ཀྱི་ཚིག་ནུས་ཀྱིས་བདག་ལས་མི་སྐྱེ་བར་གཞན་ལས་སྐྱེ་བར་འཕེན་པས་ན་གཞན་ལས་སྐྱེ་བ་དེ་སྦྱོར་བ་དེའི་ཚིག་གིས་ཤུགས་བསྟན་གྱི་བསྒྲུབ་བྱར་འགྱུར་བ་གང་ཞིགདེ་ཤུགས་བསྟན་གྱི་བསྒྲུབ་བྱར་བྱས་ནས་བདག་སྐྱེ་བཅད་ཙམ་བསྒྲུབ་བྱ་མ་ཡིན་པར་བདག་སྐྱེ་བཀག་པའི་གཞན་སྐྱེ་དེ་སྦྱོར་བ་དེའི་དངོས་ཀྱི་བསྒྲུབ་བྱར་སོང་བ་ཡིན་ཞིང་། བདག་སྐྱེ་བཀག་པའི་གཞན་སྐྱེ་ནི་མ་ཡིན་དགག་ཡིན་པས་མ་ཡིན་དགག་དངོས་ཀྱི་བསྒྲུབ་བྱར་སོང་བས་ན་རང་གི་གྲུབ་པའི་མཐའ་དང་འགལ་བའི་རྐྱེན་ཡོད་པའི་ཕྱིར། དང་པོ་གང་ཞིག་གྲུབ་སྟེ། རིགས་པའི་རྒྱ་མཚོ་ལས། སྦྱོར་བའི་དངོས་ཟིན་གྱི་རྟགས་གཉིས་སྒྲུབ་བྱེད་དུ་མི་རུང་བ་དེས་ན་སྐྱེ་བ་དོན་མེད་དང་ཐུག་མེད་གཉིས་བཟློག་དོན་སྐྱེ་བ་དོན་བཅས་དང་ཐུག་བཅས་གཉིས་ནི་བཟློག་པའི་སྦྱོར་བ་དེའི་རྟགས་སོ། །དེ་ལྟར་དངོས་ཟིན་གྱི་རྟགས་གཉིས་སྒྲུབ་བྱེད་དུ་མི་རུང་བ་དེས་ན་སྐྱེ་བ་དོན་མེད་དང་ཐུག་མེད་གཉིས་བཟློག་དོན་སྐྱེ་བ་དོན་བཅས་དང་ཐུག་བཅས་གཉིས་བཟློག་པའི་སྦྱོར་བ་དེའི་རྟོགས་སོ། །དེ་ལྟར་དངོས་ཟིན་གྱི་རྟགས་བཟློག་ན་སྐྱེ་བ་དོན་བཅས་དང་ཐུག་བཅས་རྟགས་སུ་བཀོད་དགོས་ན་རྟགས་ཀྱི་ནུས་པའི་དབང་གིས་དངོས་ཟིན་གྱི་དམ་བཅའ་བདག་ལས་མི་སྐྱེ་བའི་མེད་དགག་ཡང་བཟློག་པའི་བདག་ལས་སྐྱེ་བ་མ་ཡིན་པའི་གཞན་སྐྱེ་དེ་སྦྱོར་བ་དེའི་བསྒྲུབ་བྱར་ཁས་ལེན་དགོས་ཏེ། རྟགས་བཟློག་དགོས་པ་དང་བདག་ལས་སྐྱེ་བ་བཟློག་པའི་གཞན་ལས་སྐྱེ་བ་དེ་སྦྱོར་བ་དེའི་བསྒྲུབ་བྱར་བྱེད་དགོས་པ་སྐབས་འདིར་མཚུངས་པའི་ཕྱིར། བསྒྲུབ་བྱ་བཟློག་པ་དེ་ལ་རྟགས་སྐྱེ་བ་དོན་མེད་དང་ཐུག་མེད་བཟློག་དོན་སྐྱེ་བ་དོན་བཅས་དང་ཐུག་བཅས་རྟགས་སུ་འགོད་པ་ལྟར་མྱུ་གུ་ཆོས་ཅན་གཞན་ལས་སྐྱེ་སྟེ་ཞེས་བྱར་མེད་པས། རྟགས་བཟློག་ན་སྦྱོར་བ་དེས་བདག་སྐྱེ་རྣམ་པར་བཅད་ཙམ་མ་ཡིན་པ་བསྒྲུབ་བྱར་སོང་བ་དེ་དམ་བཅའ་བཟློག་པའི་དོན་ནོ། །ཞེས་གསུངས་པའི་ཕྱིར། གཉིས་པ་གྲུབ་སྟེ། མེད་དགག་འཛིན་པའི་བློས་དགག་བྱ་བཅད་ཙམ་དུ་གནས་པ་ལས་གཞན་འཛིན་པའི་སྤྲོས་པ་ཞི་བ་ཡིན་གྱི་མ་ཡིན་དགག་འཛིན་པའི་བློས་ནི་ཆོས་གཞན་བཀག་པའི་ཤུལ་དུ་ཆོས་གཞན་ཆེད་གཏད་དུ་འཛིན་པའི་སྤྲོས་པ་ཉེ་བར་མི་ཞི་བ་གང་ཞིག་དབུ་མའི་བསྟན་བཅོས་རྩ་ཤེས་ཀྱིས་ནི་བདག་ལས་སྐྱེ་བར་འཛིན་པའི་སྤྲོས་པ་དང་གཞན་ལས་སྐྱེ་བར་འཛིན་པའི་སྤྲོས་པ་ཐམས་ཅད་གཅོད་པའི་ཆེད་དུ། བདག་ལས་མ་ཡིན་ཞེས་སོགས་མཐའ་བཞིའི་སྐྱེ་བ་འགོག་པའི་སྐབས་འདིར་བསྒྲུབ་བྱ་ལ་མེད་དགག་གཅིག་དགོས་གྱི་མ་ཡིན་དགག་བསྒྲུབ་བྱར་བྱས་ནས་བཅོམ་ལྡན་འདས་ཀྱིས་བདག་སྐྱེ་བཀག་པའི་ངོར་དེ་བཀག་ཙམ་དུ་སེམས་རང་ཞིར་གནས་པ་ལས་གཞན་སྐྱེས་ཀྱི་མཚན་མ་སོགས་འཛིན་པ་དང་ཆོས་རྣམས་བདེན་སྟོང་དུ་རྟོགས་པའི་ངོར་བདེན་གྲུབ་བཅད་ཙམ་དུ་བློ་རང་ཞིར་གནས་པ་ལས་གཟུགས་སོགས་ཀྱི་མཚན་མ་ལ་མི་གནས་པར་གསུངས་པར་གསུངས་པའི་གྲུབ་མཐའ་དང་འགལ་བའི་ཕྱིར་རོ། །ཤེས་རབ་སྒྲོན་མེ་ལས། བདག་སྐྱེ་འགོག་པའི་སྐབས་སུ་མ་ཡིན་པར་དགག་པ་དེ་བསྒྲུབ་བྱར་ཡོངས་སུ་བཟུང་ན་ནི་མ་ཡིན་དགག་དེ་འཛིན་པ་ནི་དགག་བྱ་བཅད་ཙམ་དུ་དམིགས་གཏད་མེད་པར་གནས་པ་མ་ཡིན་པར་ཚུར་ཡུལ་དུ་སྒྲུབ་པའི་སྒོ་ནས་འཛིན་པ་གཙོ་ཆེ་བ་ཡིན་པའི་ཕྱིར་ན། རྩ་བ་ཤེས་རབ་ལས། ཆོས་རྣམས་མཐའ་བཞི་ལས་མ་སྐྱེས་སོ་ཞེས་སྒྲུབ་པ་དེས་མཐའ་བཞིའི་སྐྱེ་བ་མེད་པ་སྟེ་མཐའ་བཞིའི་སྐྱེ་བའི་སྤྲོས་མེད་སྟོན་པའི་ཕྱིར་དུ་མཛད་པའི་རྩ་ཤེས་ཀྱི་གྲུབ་མཐའ་དང་འགལ་བར་འགྱུར་ཏེ། ཡུམ་གྱི་ལུང་ལས་གཟུགས་སོགས་བདེན་སྟོང་དུ་རྟོགས་པའི་ངེས་ངོར་བཟུང་བྱ་གང་ཡང་མི་རྙེད་པ་དགོས་པར་གསུངས་པ་ནི་དེའི་ངོར་གཟུགས་བདེན་སྟོང་བཟུང་བྱར་རྙེད་ན་སྟོང་ཉིད་བདེན་གྲུབ་ཏུ་འཛིན་པ་ཡིན་པས་གཟུགས་ཀྱི་སྐྱེ་བ་མེད་པ་ལ་སྤྱོད་ན་སྟེ་ངེས་ངོར་གཟུང་བྱར་རྙེད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པ་མ་ཡིན་ནོ། །ཞེས་སོ། །རྩ་བའི་རྟགས་གཉིས་པ་གྲུབ་སྟེ། རྟགས་བཟློག་ན་བསྒྲུབ་བྱ་བཟློག་པའི་གཞན་སྐྱེ་བསྒྲུབ་བྱར་བྱེད་དགོས་པ་གོང་ལྟར་ཡིན་པ་གང་ཞིགསྤྱིར་ནའང་སངས་རྒྱས་བསྐྱངས་ཀྱིས་མཐའ་བཞིའི་སྐྱེ་བ་འགོག་པའི་སྐབས་འདིར་བདག་སྐྱེ་སོགས་འགོག་ཚེ་བདག་སྐྱེ་སོགས་བཀག་པ་ཙམ་མ་ཡིན་པར་གཞན་སྐྱེ་ཡང་བསྒྲུབ་འདོད་འདུག་པའི་ཕྱིར། རྟགས་ཕྱི་མ་གྲུབ་སྟེ། སངས་རྒྱས་བསྐྱངས་ཀྱིས་སྦྱོར་བ་དེས་སྐྱེ་བ་ཐ་སྙད་པ་སྒྱུ་མ་ལྟ་བུའི་གཞན་སྐྱེ་བསྒྲུབ་འདོད་འདུག་པའི་ཕྱིར། དེར་ཐལ། བུདྡྷ་པཱ་ལི་ཏ་ལས། འདིར་སྨྲས་པ། རེ་ཞིག་དངོས་པོ་རྣམས་ཇི་ལྟར་སྐྱེ་བར་གྱུར་པ་ཡོད་ཅེས་བརྗོད་པ་དེ་ནི་ཐ་སྙད་ཙམ་དུ་སྐྱེ་བ་ཡིན་པར་བཤད་པ་དེ། དེ་ལྟར་དུ་རབ་ཏུ་སྟོན་ཅིག་ཞེ་ན། དེ་ལ་བཤད་པར་བྱ་སྟེ། སྐྱེ་བ་ཐ་སྙད་པ་དེ་དང་པོར་བསྟན་པར་བྱའོ། །བདག་ལས་མ་ཡིན་གཞན་ལས་མིན། །ཞེས་པ་ནས། གཞན་ལས་ཀྱང་སྐྱེ་བ་མེད་དེ། ཅིའི་ཕྱིར་ཞེ་ན། བདེན་པར་གྲུབ་པའི་རྒྱུ་གཞན་ལས་བདེན་པར་གྲུབ་པའི་འབྲས་བུ་གཞན་སྐྱེ་ན་འབྲས་ལས་སྲན་མ་སྐྱེ་བ་སོགས་རྒྱུ་ཐམས་ཅད་ལས་འབྲས་བུ་ཐམས་ཅད་སྐྱེ་བར་ཐལ་བར་འགྱུར་བའི་ཕྱིར་རོ། །བདག་དང་གཞན་གཉིས་ཀ་ལས་སྐྱེ་བ་མེད་དེ། བདག་སྐྱེ་དང་གཞན་སྐྱེ་གཉིས་ཀའི་སྐྱོན་དུ་སྐྱོན་འབྱུང་བར་ཐལ་བར་འགྱུར་བའི་ཕྱིར་རོ། །རྒྱུ་མེད་པ་ལས་ཀྱང་མི་སྐྱེ་སྟེ། རྒྱུ་རྐྱེན་ལས་མ་ལྟོས་པར་སྐྱེ་ན་དབྱར་དགུན་ལ་སོགས་པའི་དུས་རྟག་ཏུ་མེ་ཏོག་སོགས་སྐྱེ་བ་དང་། བྱ་རོག་ལས་རྨ་བྱའི་མདངས་སྐྱེ་བ་སོགས་རྒྱུ་ཡིན་མིན་ཐམས་ཅད་ལས་འབྲས་བུ་ཐམས་ཅད་སྐྱེ་བར་ཐལ་བར་འགྱུར་བའི་ཕྱིར་དང་། ལོ་ཏོག་རྣམས་ས་བོན་སོགས་ལ་མ་ལྟོས་པར་སྐྱེ་ན་འཇིག་རྟེན་པས་ས་བོན་འདེབས་པ་དང་ཞིང་ལས་སོགས་རྩོམ་མི་དགོས་པས་དེ་ལྟར་རྩོམ་པ་ཐམས་ཅད་དོན་མེད་པ་ཉིད་དུ་འགྱུར་བའི་ཕྱིར་རོ། །དེ་ལྟར་མཐའ་བཞི་ལས་སྐྱེ་བ་ལ་སྐྱོན་དེ་ལྟར་ཡོད་པའི་རྒྱུ་མཚན་གང་གི་ཕྱིར་ན་དངོས་པོ་རྣམས་མཐའ་བཞི་ལས་སྐྱེ་བ་ནི་རྣམས་པ་ཐམས་ཅད་དུ་མི་འཐད་པ་དེའི་ཕྱིར་ན། བདེན་པའི་སྐྱེ་བ་མེད་པས་སྤྱིར་དངོས་པོ་སྐྱེ་བར་བརྗོད་པ་ནི་སྐྱེ་བ་ཐ་སྙད་ཏེ་བཏགས་པ་ཙམ་ཡིན་ནོ། །ཞེས་གསུངས་པས་ན། སངས་རྒྱས་བསྐྱངས་ཀྱིས་མཐའ་བཞིའི་སྐྱེ་འགོག་གི་རིགས་པས་མཐའ་བཞིའི་སྐྱེ་བ་བཀག་ཙམ་གྱི་མེད་དགག་ལས་གཞན་པའི་ཐ་སྙད་ཀྱི་སྐྱེ་བ་དེ་བསྒྲུབ་འདོད་འདུག་ལ། དེ་བསྒྲུབས་ན་སྐྱེ་བ་ལ་བདག་སྐྱེ་གཞན་སྐྱེ་གཉིས་སུ་ཁ་ཚོན་ཆོད་ཅིང་བདག་སྐྱེ་ནི་མེད་པས་གཞན་སྐྱེ་བསྒྲུབ་པར་འདོད་འདུག་སྙམ་དུ་ལེགས་ལྡན་གྱིས་དགོངས་པར་མངོན་པའི་ཕྱིར་རོ། །སངས་རྒྱས་བསྐྱངས་ཀྱིས་གཞན་སྐྱེ་མི་འདོད་ཀྱང་སྐྱེ་འགོག་གི་སྐབས་སུ་འདིར་ཐ་སྙད་པའི་སྐྱེ་བ་བསྒྲུབ་འདོད་འདུག་མི་འདུག་དེ་གསུངས་དེའི་ཚིག་ཉམས་ལ་བརྟགས་ན་དཔྱད་གཞི་ཆེ་ཡང་། དེ་ལྟར་གསུངས་ཀྱང་གཞན་སྐྱེ་སོགས་འགོག་པས་རིགས་པས་བསྒྲུབ་བྱ་མེད་དགག་ཁོ་ན་མ་ཡིན་པའི་སྐྱོན་མེད་དེ། བུདྡྷ་པཱ་ལི་ཏ་ལས། མཐའ་བཞིའི་སྐྱེ་བཀག་པའི་ཐོག་མར་སྐྱེ་བ་ཐ་སྙད་པ་ནི་འདི་ལྟར་ཡིན་ཞེས་སྟོན་པར་བཞེད་ནས། དེ་ནས་ཤུགས་ལ་སྐྱེ་བ་ཐ་སྙད་པ་མི་འཕེན་པའི་སྒོ་ནས་མཐའ་བཞིའི་སྐྱེ་བ་བཀག་ཟིན་པའི་རྗེས་སུ། དེ་ལྟར་མཐའ་བཞི་ལས་མ་སྐྱེས་པའི་སྐྱེ་བ་འདི་ཉིད་སྐྱེ་བ་ཐ་སྙད་པ་ཡིན་ཞེས་བསྟན་པ་ཡིན་གྱི་སྐྱེ་འགོག་གི་རིགས་པས་བདག་སྐྱེ་སོགས་བཅད་པའི་ཤུལ་དུ་བདག་སྐྱེ་སོགས་བཅད་ཙམ་ལས་གཞན་པའི་ཐ་སྙད་པའི་སྐྱེ་བ་ཡང་རིགས་པ་དེས་སྟོན་འདོད་ནས་སྦྱོར་བ་བཀོད་པ་མ་ཡིན་པའི་ཕྱིར། དེར་ཐལ། བུདྡྷ་པཱ་ལི་ཏ་ལས་དེ་ལྟར་གསུངས་པ་ནི་རྩ་ཤེས་ཀྱིས་སྐྱེ་བ་སོགས་དོན་དམ་པར་མེད་པ་དང་། ཐ་སྙད་དུ་ལས་འབྲས་ཀྱི་སྐྱེ་འགག་སོགས་ཐམས་ཅད་རུང་བར་བཤད་པ་དེ་གཉིས་ཀ་མདོར་བསྡུས་ནས་སྟོན་པ་ལ། མཐའ་བཞི་ལས་སྐྱེ་བ་མེད་པ་མེད་དགག་ཏུ་བཤད་པའི་རྗེས་སུ་སྐྱེ་བ་ནི་མང་གིས་བཏགས་ཙམ་ཞིག་ཡོད་པར་གསུང་པ་ནི་འཕགས་པའི་དགོངས་པ་ལྟར་ཡིན་པས་ཤིན་ཏུ་ལེགས་སོ་ཞེས་བཤད་དགོས་པའི་ཕྱིར་རོ། །གཞན་ཡང་ལེགས་ལྡན་ན་རེ། སངས་རྒྱས་བསྐྱངས་ཀྱི་སྦྱོར་བ་དེས་གཞན་སྐྱེ་ཤུགས་ལ་འཕེན་པར་ཐལ། ཁྱོད་ཀྱིས་སྐྱེ་བ་ཐ་སྙད་པ་བསྒྲུབ་འདོད་ནས་སྦྱོར་བ་དེ་བཀོད་པ་གང་ཞིགདེ་ལྟར་བཀོད་ན་གཞན་སྐྱེ་ཤུགས་ལ་འཕེན་པའི་ཕྱིར། དེར་ཐལ། དངོས་ཟིན་གྱི་སྦྱོར་བ་འདི་མ་གྲུབ་པའི་གཏན་ཚིགས་ཡིན་པས་སྦྱོར་བ་འདི་སངས་རྒྱས་བསྐྱངས་ཀྱིས་འཕེན་དོན་མེད་པས་སྦྱོ་བ་དེས་བསྟན་པའི་སྒྲུབ་བྱེད་དངོས་ནི། དངོས་ཟིན་གྱི་སྦྱོར་བ་གཉིས་ཀྱི་རྟགས་བཟློག་ནས་དངོས་པོ་རྣམས་ཆོས་ཅན། བདག་ལས་སྐྱེ་བ་མེད་དེ། སྐྱེ་བ་དོན་བཅས་ཡིན་པའི་ཕྱིར། དངོས་པོ་རྣམས་ཆོས་ཅན། བདག་ལས་མི་སྐྱེ་སྟེ། སྐྱེ་བ་ཐུག་བཅས་ཡིན་པའི་ཕྱིར། ཞེས་པའི་སྦྱོར་བ་གཉིས་པོ་དེ་ཡིན་པ་གང་ཞིགདེ་ཡིན་ན་སྐྱེ་བ་དོན་བཅས་ཐུག་བཅས་ཡིན་ཞེས་པས་སྤྱིར་དངོས་པོ་སྐྱེ་བར་བསྟན། བདག་ལས་སྐྱེ་བ་མེད་ཅེས་པས་བདག་སྐྱེ་བཀག་ལ། དེ་བཀག་པའི་ཤུལ་གྱི་སྐྱེ་བ་ལ་གཞན་སྐྱེ་ལས་མེད་པས་གཞན་སྐྱེ་ཤུགས་ལ་འཕེན་པ་ཡིན་ཞིང་། དེ་ཡང་མཐའ་བཞི་བཀག་པའི་ཐད་ཀྱི་བུདྡྷ་པཱ་ལི་ཏ་ལས་སྐྱེ་བར་བརྗོད་པ་ཐ་སྙད་པ་ཙམ་ཡིན་པ་དེ་ལྟར་སྟོན་ཅིག་བཤད་པ་ཞེས་སོགས་ལ་དཔག་ན་དེ་ལྟར་འཕེན་འདོད་ནས་སྦྱོར་བ་དེ་བཀོད་པར་མངོན་པའི་ཕྱིར། བདག་སྐྱེ་བཀག་ནས་སྐྱེ་བ་ཞིག་འཕངས་ན། གཞན་སྐྱེ་འཕེན་དགོས་ཏེ། བདག་སྐྱེ་བཀག་པ་གང་ཞིགསྐྱེ་བ་ལ་བདག་སྐྱེ་གཞན་སྐྱེ་གཉིས་སུ་ཁ་ཚོན་ཆོད་དགོས་པའི་ཕྱིར། དཔེར་ན་ཟས་ཟ་དུས་ལ་ཉིན་མཚན་གཉིས་སུ་ཁ་ཚོན་ཆོད་པས་ལྷས་བྱིན་ཚོན་པོ་ཉིན་པར་ཟས་མི་ཟ་ཞེས་བརྗོད་པའི་མཚན་མོ་ཟ་བ་ཤུགས་ལ་འཕེན་པ་བཞིན་ཡིན་པའི་ཕྱིར་རོ། །སྟོང་ཐུན་ལས། རིགས་པའི་རྒྱ་མཚོ་ལས། དངོས་ཟིན་གྱི་རྟགས་བཟློག་དགོས་ན་དངོས་ཟིན་གྱི་དམ་བཅའ་ཡང་བཟློག་དགོས་ཏེ། མཚུངས་པའི་ཕྱིར། ཞེས་གསུངས་པའི་གསུངས་དེའི་དོན་གང་ཡིན་སྙམ་ན། ཐལ་འགྱུར་དང་རྟགས་གང་ཡིན་ཐམས་ཅད་ལ་དེ་ལྟར་རྟོགས་བཟློག་ནི་བསྒྲུབ་བྱ་ཡང་བཟློག་དོན་བསྒྲུབ་བྱར་བྱེད་དགོས་པར་སྨྲ་བ་མ་ཡིན་གྱི། འདིར་སངས་རྒྱས་བསྐྱངས་ཀྱིས། ཞེས་པ་ནས། ཞེས་བྱ་བའི་དོན་དེ། དེ་ཡང་བཟློག་དོན་གྱི་རྟགས་ཀྱིས་དངོས་པོ་རྣམས་སྐྱེ་བ་དོན་བཅས་ཐུག་བཅས་སུ་དངོས་སུ་སྨྲས་པ་དངོས་པོ་རྣམས་སྐྱེ་བ་སྨྲས་ཤིང་། བདག་ལས་སྐྱེ་བ་མེད་དེ། ཞེས་པས་བདག་ལས་སྐྱེ་བ་ནི་བཀག་ལ། དེས་ན་སྤྱིར་སྐྱེ་བ་གཞིར་བྱས་ལ་བདག་སྐྱེ་གཞན་སྐྱེ་གཉིས་ལ་ཁ་ཚོན་ཆོད་ལ། རྟགས་ལ་དངོས་པོ་རྣམས་སྐྱེ་བ་ཡིན་•ཞིང་དམ་བཅའ་ལ་བདག་ལས་མི་སྐྱེ་ཞེས་སྨྲས་པ་དེ་ཉིད་ཀྱིས་དངོས་པོ་རྣམས་གཞན་ལས་སྐྱེ་བར་འཕེན་པའི་ཕྱིར་ཏེ། ལྷས་བྱིན་ཚོན་པོའི་ཉིན་པར་ཟས་མི་ཟ་བར་སྨྲས་པའི་ཤུགས་ཀྱིས་མཚན་མོ་ཟ་བར་འཕེན་པ་བཞིན་ནོ་སྙམ་དུ་ལེགས་ལྡན་གྱིས་བསམ་པ་སྟེ། ལེགས་ལྡན་རང་ཉིད་ཀྱང་ཐ་སྙད་དུ་གཞན་སྐྱེ་འདོད་པས་སྐྱེ་བ་ལ་དེ་གཉིས་ཁ་ཚོན་ཆོད་པར་སྨྲའོ། །ཞེས་གསུངས་པའི་ཕྱིར། འདི་ཡང་སངས་རྒྱས་བསྐྱངས་ཀྱིས་དེ་འདྲའི་བཟློག་དོན་གྱི་ཐལ་བ་འཕངས་པ་མ་ཡིན་ལ། གལ་ཏེ་ཡིན་དུ་ཆུག་ཀྱང་སྨྲ་བ་བོ་ལ་འཕེན་འདོད་མེད་ན་རྟགས་སྐྱེ་བ་དོན་བཅས་དང་ཐུག་བཅས་ཀྱི་སྐྱེ་བ་མི་འཕེན་ཏེ། སྨྲ་བ་པོ་ལ་འཕེན་འདོད་མེད་པས་ན་མདོ་ལས། དངོས་པོ་གང་ཞིག་རྒྱུ་དང་རྐྱེན་ལས་སྐྱེ་བ་དེ་ནི་ལྟོས་གྲུབ་ཡིན་པས་དོན་དམ་པར་མི་སྐྱེ། ཞེས་དང་། ལེགས་ལྡན་རང་ཉིད་ཀྱང་གཟུགས་ཆོས་ཅན། དོན་མེད་པར་མེད་དེ། ཡོད་པའི་ཕྱིར། སྒྱུ་མ་བཞིན། ཞེས་པ་གཉིས་ཀྱིས་མདོ་ལུང་གིས་ཐ་སྙད་དུ་སྐྱེ་བ་དང་། སྦྱོར་བ་དེས་གཟུགས་ཐ་སྙད་དུ་ཡོད་པར་ཤུགས་ལ་འཕེན་པར་སུ་ཡང་མི་འདོད་པ་གང་ཞིགདེ་གཉིས་ལ་ཡང་སྔར་ལྟར་དཔྱད་ན་རང་བཞིན་ནི་སྔ་མའི་རྐྱེན་ལས་སྐྱེ་བ་ཞེས་པས་ཐ་སྙད་དུ་སྐྱེ་བ་དང་། ཕྱི་མའི་རྟགས་ཀྱིས་གཟུགས་ཡོད་པར་བསྟན། དོན་དམ་པར་མེད་ཅེས་པས་བདེན་པར་མ་གྲུབ་པར་བསྟན་ལ། ཡོད་ན་དོན་དམ་པར་ཡོད་པ་དང་ཐ་སྙད་དུ་ཡོད་པ་གཉིས་སུ་ཁ་ཚོན་གཅོད་པས་སྦྱོར་བ་དེས་གཟུགས་བདེན་པར་མེད་པའི་ཐ་སྙད་དུ་ཡོད་པ་འཕངས་པ་ལ། བདེན་པར་མེད་པའི་ཐ་སྙད་དུ་ཡོད་པ་མ་ཡིན་དགག་ཡིན་པས་སྦྱོར་བ་དེས་མ་ཡིན་དགག་བསྒྲུབ་བྱ་བྱས་པའི་སྐྱོན་ཡོད་ཅེས་སྨྲ་རིགས་པའི་ཕྱིར། །གསུམ་པ་སྐྱོན་དེ་སངས་རྒྱས་བསྐྱངས་ལ་མི་འཇུག་པར་ཟླ་བས་བཤད་ཚུལ་ལ། སྐྱོན་གསུམ་མི་འཇུག་པའི་ཚུལ་དང་། ལེགས་ལྡན་གྱི་ལུགས་བཀག་པ་གཉིས། དང་པོ་ལ། གཏན་ཚིགས་སོགས་མ་བརྗོད་པ་དང་གཞན་གྱི་སྨྲས་པའི་སྐྱོན་གཉིས་མི་འཇུག་པའི་ཚུལ་དང་། གསུམ་པ་གྲུབ་མཐའ་དང་འགལ་བའི་སྐྱོན་མི་འཇུག་པའི་ཚུལ་གཉིས། དང་པོ་ལ་རང་རྒྱུད་ཀྱི་དབང་དུ་བྱས་པའི་སྐྱོན་མེད་ཚུལ་དང་། གཞན་གྲགས་ཀྱི་དབང་དུ་བྱས་པའི་སྐྱོན་མེད་ཚུལ་གཉིས། དང་པོ་ལ་རང་རྒྱུད་མ་བཀོད་པའི་ཚུལ་དང་། རང་རྒྱུད་ལ་གཞན་གྱིས་སྨྲས་པའི་ཉེས་པ་སེལ་མི་དགོས་པའི་ཚུལ། དང་པོ་ལ་རང་རྒྱུད་ལ་དགོས་པ་མེད་པ་དང་། རང་རྒྱུད་ལ་ནུས་པ་མེད་པ་དང་། རང་རྒྱུད་ཁས་ལེན་མི་རིགས་པ་གསུམ། དང་པོ་ནི། ཚིག་གསལ་ ལས། སྐྱོན་འདི་དག་ཐམས་ཅད་ནི་རིགས་པ་མ་ཡིན་པ་ཁོ་བོ་ཅག་གིས་མཐོང་ངོ་། །ཞེས་ལེགས་ལྡན་གྱིས་སྐྱོན་གསུམ་བརྗོད་པའི་དེ་ཐམས་ཅད་ནི་མི་རིགས་ཏེ། དེ་དག་མི་རིགས་པར་ཟླ་བའི་ཞབས་བདག་གིས་མཐོང་བའི་ཕྱིར། ཞེས་སྐྱོན་གསུམ་པོ་མི་འཇུག་པའི་ཚུལ་སྤྱིར་བསྟན་ནས་སྐྱོན་དེ་དག་མི་འཇུག་པའི་ཚུལ་བཤད་པ་ལ། ཚིག་གསལ་ལས། ཁོ་རང་གིས་སངས་རྒྱས་བསྐྱངས་ལ་སྐྱོན་འཕངས་པ་དེ་ལ་རེ་ཞིག་གཏན་ཚིགས་དང་དཔེ་མ་བརྗོད་པས་བདག་སྐྱེ་མེད་པ་བསྒྲུབ་མི་ནུས་པའི་ཕྱིར་དང་། ཞེས་གང་ལ་སྨྲས་པ་དེ་ནི་མི་རིགས་སོ་སྟེ་མི་འཐད་དོ། །ཅིའི་ཕྱིར་ཞེ་ན་སངས་རྒྱས་བསྐྱངས་ཀྱི་འགྲེལ་ངག་དེས་ནི་ཁྱོད་ཀྱི་ཟེར་བ་ལྟར་བསྟན་པ་མ་ཡིན་གྱི་ངག་དེས་ནི། གྲངས་ཅན་ཁྱོད་ཀྱི་རྒྱུ་མཚན་གང་གི་ཕྱིར་བདག་ལས་སྐྱེའོ་ཞེས་བྱ་བ་དེ་ནི་འབྲས་བུའི་ངོ་བོ་ཡོད་པ་རྒྱུ་ཉིད་ཡིན་པ་དང་། འབྲས་བུའི་བདག་ཉིད་ཀྱི་རྒྱུ་དེ་ཉིད་ལས་སྐྱེའོ་ཞེས་སྨྲས་པ་ཡིན་ལ། རྒྱུ་དུས་སུ་འབྲས་བུ་ཡོད་ན། ཡོད་པ་ནི་སླར་ཡང་སྐྱེ་བ་ལ་དགོས་པ་ཡོད་པ་མ་མཐོང་ཞིང་། ཡོད་ཀྱང་སྐྱེ་དགོས་ན་སྐྱེ་བ་ལ་ཐུག་པ་མེད་པར་འགྱུར་བར་ཡང་མཐོང་ལ་ཞེས་བསྟན་པ་ཡིན་པས་ན། མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་གི་བདག་ཉིད་དང་གྲུབ་ཟིན་པའི་ཕྱིར། དེ་ལ་མ་ཁྱབ་ཟེར་ན། མྱུ་གུ་ཆོས་ཅན། ཁྱོད་ཀྱི་སྐྱེ་བ་ལ་ཐུག་པ་མེད་པར་ཐལ། རང་གི་ངོ་བོ་གྲུབ་ཀྱང་སླར་ཡང་སྐྱེ་དགོས་པའི་ཕྱིར་ཞེས་བདག་སྐྱེ་ལ་ནང་འགལ་སྟོན་པ་ཡིན་ཞིང་། དེ་ལྟར་བདག་སྐྱེ་ལ་ནང་འགལ་སྟོན་པའི་སྒོ་ནས་བདག་ལས་སྐྱེ་བ་ལ་སྐྱོན་དེ་གཉིས་འབྱུང་བ་དེ་ལྟར་ཡིན་ཞིང་། གྲངས་ཅན་ཁྱོད་ཀྱི་སྐྱེས་ཟིན་སླར་ཡང་སྐྱེ་བ་ཡང་མི་འདོད་ཅིང་། སྐྱེ་བ་ཐུག་པ་མེད་པར་ཡང་མི་འདོད་དེ། དེའི་ཕྱིར་གྲངས་ཅན་པ་ཁྱེད་ཅག་གིས་བདག་སྐྱེ་ཡོད་པར་རྩོད་པ་ནི་སྐྱེས་ཟིན་སླར་ཡང་སྐྱེ་བའི་དཔེ་མི་རྙེད་པས་ན་འཐད་པ་དང་བྲལ་བ་དང་། རང་གིས་བདག་ལས་སྐྱེ་བ་བསྒྲུབ་ཀྱང་སླར་ཡང་མི་སྐྱེ་ཞེས་ཁས་བླངས་པ་དང་འགལ་བའི་རྩོད་པ་ཡིན་ནོ། །ཞེས་ཕ་རོལ་པོ་བདག་ལས་སྐྱེ་བ་འདོད་པ་ལ་དྲི་བར་བྱེད་པའི་སྒོ་ནས་ནང་འགལ་སྟོན་པར་བྱེད་པ་ཡིན་ཏེ། ནང་འགལ་བསྟན་པ་དེ་ཙམ་གྱིས་བདག་སྐྱེ་མེད་པར་སྒྲུབ་ཀྱང་ནུས་ཏེ། ལེགས་ལྡན་ཁྱེད་ཀྱིས་བསྟན་བཅོས་ལས་བདག་སྐྱེ་འགོག་པའི་རང་རྒྱུད་ཀྱི་གཏན་ཚིགས་དང་དཔེ་བཀོད་པ་དེ་འབྲས་བུ་བདག་སྐྱེ་མེད་པར་ཁས་ལེན་པར་བྱེད་ནུས་པའི་ནུས་པ་དང་བཅས་པར་འགྱུར་བ་སྟེ་ནུས་ལྡན་ཡིན་པ་ལྟ་བུ་ནི་སངས་རྒྱས་བསྐྱངས་ཀྱི་ཐལ་ངག་གཉིས་ལ་ནུས་པ་ཡོད་པས་བདག་སྐྱེ་མེད་པར་,སྒྲུབ་པའི་ནུས་པ་དང་ལྡན་པའི་ཐལ་ངག་གཉིས་པོ་འདི་ཙམ་ཞིག་གིས་བརྩད་པ་ན་ཅི་ཕ་རོལ་པོས་བདག་སྐྱེ་མེད་པར་ཁས་ལེན་པར་མི་བྱེད་དམ་ཁས་ལེན་པར་བྱེད་ནུས་སོ། །ཞེས་གསུངས། དོན་ནི། ལེགས་ལྡན་གྱིས་སངས་རྒྱས་བསྐྱངས་ལ་སྐྱོན་བརྗོད་པ་དག་གི་ནང་གི་རང་རྒྱུད་ཀྱི་གཏན་ཚིགས་དང་དཔེ་མ་བརྗོད་པའི་བདག་སྐྱེ་འགོག་མི་ནུས་པའི་སྐྱོན་མེད་པར་ཐལ། ལེགས་ལྡན་ཁྱོད་ཀྱིས་རང་རྒྱུད་ཀྱི་རྟགས་དང་དཔེ་བཀོད་པའི་དགོས་པ་བདག་སྐྱེ་མེད་པར་ཁས་ལེན་པར་བྱེད་ནུས་པ་དེ་ལྟ་བུ་ནི་སངས་རྒྱས་བསྐྱངས་ཀྱི་འགལ་བརྗོད་ཀྱི་ཐལ་འགྱུར་གཉིས་ཀྱིས་རྩོད་པས་ཀྱང་ཐུབ་པའི་ཕྱིར། དེར་ཐལ། སངས་རྒྱས་བསྐྱངས་ཀྱིས་ཐལ་ངག་གཉིས་པོ་དེས་བདག་སྐྱེ་ལ་ནང་འགལ་སྟོན་པ་ཡིན་ལ་ནང་འགལ་སྟོན་ཀྱང་ཐུབ། དེས་ན་གྲངས་ཅན་གྱི་ནང་འགལ་མཐོང་ཡང་ནུས། བདག་སྐྱེ་ཡོད་པར་སྒྲུབ་པའི་འཐད་པའམ་རིག་པ་དེ་རིགས་པ་དང་བྲལ་བ་ཡིན་པར་སྟོན་ཐུབ་པའི་ཕྱིར། དང་པོ་གྲུབ་སྟེ། ཚིག་གསལ་ལས། གང་གི་ཕྱིར་བདག་ལས་སྐྱེ་བ་ཞེས་བྱ་བ་ནི་ཡོད་པ་རྒྱ་ཉིད་དང་དེ་ཉིད་སྐྱེའོ་ཞེས་སྨྲས་པ་ཡིན་ལ། ཡོད་པ་ནི་ཡང་སྐྱེ་བ་ལ་དགོས་པ་མ་མཐོང་ཞིང་། ཐུག་པ་མེད་པར་ཡང་མཐོང་ལ། ཞེས་གསུངས་པའི་ཕྱིར། གཉིས་པ་གྲུབ་སྟེ། ཚིག་གསལ་ལས། གང་ལས་གཏན་ཚིགས་དང་། དེས་བཀོད་པ་འབྲས་བུ་དང་བཅས་པར་འགྱུར་བ་འདི་ཙམ་ཞིག་གིས་བརྩད་པ་ན་ཅི་ཕ་རོལ་པོས་ཁས་ལེན་པར་མི་བྱེད་དམ། ཞེས་གསུངས་པའི་ཕྱིར། གསུམ་པ་གྲུབ་སྟེ། ཐལ་འགྱུར་གཉིས་ཀྱིས་བདག་ལས་སྐྱེ་ན་སླར་ཡང་སྐྱེས་པ་ཡིན་པས་སྐྱེ་བ་དོན་མེད་དང་ཐུག་མེད་ཀྱི་སྐྱོན་ཡོད་པར་གསར་དུ་རྟོགས་ཐུབ་ལ། གྲངས་ཅན་གྱི་སྔར་ནས་མྱུ་གུ་སླར་ཡང་སྐྱེ་བ་དང་སྐྱེ་བ་དོན་མེད་ཡིན་པར་མི་འདོད་པས་བདག་སྐྱེ་ཁས་བླངས་པ་ན་རང་གི་ཁས་ལེན་དང་འགལ་འདུག་སྙམ་དུ་རྟོགས་པའི་ཕྱིར། ཚིག་གསལ་ལས། ཁྱོད་ཀྱིས་སྐྱེས་པ་སླར་ཡང་སྐྱེ་བར་ཡང་མི་འདོད་ཅིང་ཐུག་པ་མེད་པར་ཡང་མི་འདོད་དོ། །ཞེས་གསུངས་པའི་ཕྱིར། བཞི་པ་གྲུབ་སྟེ། གྲངས་ཅན་གྱིས་སངས་རྒྱས་པ་ལ་སྐྱེ་ཟིན་སླར་ཡང་སྐྱེ་བའི་དཔེ་མི་རྙེད་པས་བདག་སྐྱེ་སྒྲུབ་བྱེད་ཀྱི་འཐད་པ་ནི་རིགས་པ་དང་བྲལ་བ་ཡིན་པའི་ཕྱིར། ཚིག་གསལ་ལས། དེའི་ཕྱིར་ཁྱེད་ཅག་གི་རྩོད་པ་ནི་འཐད་པ་བྲལ་བ་དང་། རང་གིས་ཁས་བླངས་པ་དང་འགལ་བ་ཡིན་ནོ། །ཞེས་ཕ་རོལ་པོ་བདག་སྐྱེ་འདོད་པ་ལ་དྲི་བར་བྱེད་པ་ནི་ཡིན་ཏེ། ཞེས་གསུངས་པའི་ཕྱིར། གཉིས་པ་རང་རྒྱུད་ལ་ནུས་པ་མེད་པར་བསྟན་པ་ནི། དེ་ལྟར་འགལ་བརྗོད་ཀྱི་ཐལ་འགྱུར་གཉིས་ཀྱིས་བརྩད་པས་གྲངས་ཅན་ལ། བདག་སྐྱེ་ཡོད་ཀྱང་སླར་ཡང་མི་སྐྱེ་བར་ཁས་ལེན་པའི་ཁས་བླངས་ལ་ནང་འགལ་སྟོན་ཐུབ་ཅིང་། དེས་ན་ནང་འགལ་མཐོང་བཞིན་དུ་བདག་སྐྱེ་མེད་པར་ཁས་མི་ལེན་པར་བསྙོན་འདེངས་ན། དེ་ལ་རང་རྒྱུད་ཀྱི་རྟགས་དང་དཔེ་བསྟན་ཀྱང་ཁས་ལེན་པར་བྱེད་པའི་ནུས་པ་མེད་པར་ཐལ། དེ་འདྲའི་ཕྱི་རྒོལ་དེས་ནི་སྐྱོན་མཐོང་ཡང་བསྙོན་འདིངས་བར་བྱེད་པའི་ཕྱིར། ཁྱབ་སྟེ། དེ་འདྲ་ལ་རྟག་གང་གིས་ཀྱང་བསྒྲུབ་བྱ་བསྒྲུབ་མི་ནུས་པས་ཐལ་འགྱུར་བ་ཁོ་བོས་ནི་རྒོལ་བའི་རྩོད་པའི་འོས་སུ་གྱུར་བ་མ་ཡིན་པའི་བསྙོན་པ་ཁས་མི་ལེན་པ་དང་མི་རྩོད་ལ། ལེགས་ལྡན་ཁྱོད་རང་ནི་རྩོད་པའི་གནས་མ་ཡིན་པ་དེ་ལྟ་བུ་ལ་ཡང་རང་རྒྱུད་ཀྱི་རྟགས་དཔེས་བསྒྲུབ་ནུས་ཞེས་རང་རྒྱུད་ཀྱི་རྟགས་མཚངས་ཀ་བྱེད་པ་ནི་གཏན་ཚིགས་སྨྲ་བ་ལ་དགའ་བ་ཙམ་ལས་འབྲས་བུ་ཅི་ཡང་མེད་པའི་ཕྱིར། ཚིག་གསལ་ལས། འོན་ཏེ་ཕ་རོལ་པོ་རང་གི་ཁས་བླངས་པ་དང་འགལ་བས་བརྗོད་པས་ན་ནང་འགལ་རྟོགས་ཀྱང་རང་གི་ཁས་ལེན་མི་ལྡོག་ན་ནི་དེའི་ཚེ་གང་ཟག་དེ་ནི་ངོ་ཚ་མེད་པ་ཉིད་ཀྱིས་དབང་དུ་བསྡུས་པ་ཡིན་པས་རང་རྒྱུད་ཀྱི་གཏན་ཚིགས་དང་དཔེ་གཉིས་ཀྱིས་བསྒྲུབ་ཀྱང་ཁས་བླངས་ལྡོག་པར་མི་འགྱུར་བ་ཉིད་དོ། །ཁོ་བོ་ནི་དེ་འདྲའི་བསྙོན་པ་དང་ལྷན་ཅིག་བརྩོད་པ་ཡང་མ་ཡིན་ནོ། །དེའི་ཕྱིར་སློབ་དཔོན་ལེགས་ལྡན་ནི་རྩོད་པའི་གནས་མ་ཡིན་པ་ལ་ཡང་རྗེས་སུ་དཔག་པ་སྟེ་རང་རྒྱུད་ཀྱི་རྟགས་དེས་ན་འཚང་བར་བྱེད་པ་ནི་བདག་ཉིད་དམ་རང་ཉིད་རང་རྒྱུད་ཀྱི་རྗེས་སུ་དཔག་པ་ལ་དགའ་བ་དེ་ཉིད་གཞན་དག་ལ་མངོན་པར་བྱེད་པ་ཡིན་ནོ། །ཞེས་གསུངས་པའི་ཕྱིར་རོ། །གསུམ་པ་རང་རྒྱུད་ཁས་ལེན་མི་རིགས་པར་བསྟན་པ་ནི། དབུ་མ་པ་ཡིན་ན་རང་རྒྱུད་ཀྱི་རྟགས་དང་རང་རྒྱུད་ཀྱི་རྗེས་དཔག་སོགས་ཁས་ལེན་མི་རིགས་པར་ཐལ། རང་རྒྱུད་ཀྱི་གཏན་ཚིགས་ནི་ཚུལ་གསུམ་རྟོག་པའི་བཏགས་ཙམ་མ་ཡིན་པར་རྟེན་འབྲེལ་ལ་སོགས་པའི་གཏན་ཚིགས་དེའི་སྟེང་ནས་ཚུར་གྲུབ་པའི་རྟགས་དེ་ལ་བྱེད་པ་ཡིན་པ་གང་ཞིགདབུ་མ་པ་རང་བཞིན་གྱིས་གྲུབ་པའི་ཕྱོགས་གང་ཡང་ཁས་ལེན་མེད་པའི་ཕྱིར། རྟགས་ཕྱི་མ་དེར་ཐལ། དབུ་མ་པ་ལ་རང་བཞིན་གྱི་ཡོད་པའི་ཡོད་མཐའ་དང་། གཏན་ནས་མེད་པའི་མེད་མཐའ་སྟེ་དེ་འདྲའི་ཡོད་མེད་ཀྱི་མཐའ་གཉིས་དང་། རང་བཞིན་གྱིས་ཡོད་པ་དང་། རང་བཞིན་གྱིས་འཇིག་པ་སྟེ་དེ་འདྲའི་ཡོད་མེད་ཀྱི་མཐའ་གཉིས་དང་། ཡོད་མེད་ཀྱི་མཐའ་གཉིས་སྤངས་པའི་དབུས་སམ་སྟོང་བ་བདེན་། གྲུབ་ཀྱི་མཐའ་དང་མཐའ་གང་ཡང་ཁས་ལེན་པའི་ཕྱོགས་མེད་པ་གང་ཞིགརང་བཞིན་གྱིས་ཡོད་པ་དང་གཏན་མེད་པ་དང་བདག་སྐྱེ་དང་རྒྱུ་མེད་ལས་སྐྱེ་བ་དང་ཆ་མེད་སོགས་དབུ་མ་དང་འགལ་བའི་དམ་བཅའ་གང་ཡང་ང་ལ་མེད་ཅེས་འཕགས་པའི་ཞབས་ཀྱི་གསུངས་པའི་ཕྱིར། དང་པོ་གྲུབ་སྟེ། བཞི་བརྒྱ་པ་ལས། རང་བཞིན་གྱིས་ཡོད་ཅེས་དང་གཏན་མེད་ཀྱི་ཅེས་དང་རང་བཞིན་གྱིས་ཡོད་མེད་དང་རང་བཞིན་གྱིས་འཇིག་པས་རྟག་པ་ཐུབ་པ་མེད་ཅེས་པ་གང་ལ་ཁས་ལེན་པའི་ཕྱོགས་ནི་ཡོད་པ་མིན་པ། ཞེས་གསུངས་པའི་ཕྱིར། གཉིས་པ་གྲུབ་སྟེ། རྩོད་བཟློག་ལས། གལ་ཏེ་ཆོས་རྣམས་རང་བཞིན་གྱིས་གྲུབ་པ་ལས་འབྲས་མེད་པ་སོགས་ཆོས་ཀྱི་གནས་ཚུལ་དང་མི་མཐུན་པའི་ཕྱོགས་ཞིག་ངས་དམ་བཅའ་བ་འགའ་ཡོད་ན། རྒྱུ་མཚན་དེ་ནི་ང་ལ་ལས་འབྲས་མི་འཐད་པ་སོགས་སྐྱོན་དེ་ཡོད་ཀྱང་། ང་ལ་ནི་ཆོས་རྣམས་རང་བཞིན་གྱིས་གྲུབ་པ་དང་ལས་འབྲས་མེད་པ་སོགས་དོན་དང་མི་མཐུན་པ་གང་ཡང་དམ་བཅའ་བ་མེད་པས་ན། ང་ནི་ལས་འབྲས་མེད་པར་ཐལ་བ་ལ་སོགས་པའི་སྐྱོན་ཅི་ཡང་མེད་པ་ཁོ་ན་ཡིན། ཞེས་གསུངས་པའི་ཕྱིར། ཇི་སྐད་དུ། ཚིག་གསལ་ལས། དབུ་མ་ཡིན་ན་རང་རྒྱུད་ཀྱི་རྗེས་སུ་དཔག་པ་ཁས་ལེན་པ་བྱ་བར་རིགས་པ་ཡང་མ་ཡིན་ཏེ། དབུ་མ་པས་རང་རྒྱུད་དེ་རང་བཞིན་གྱིས་གྲུབ་པའི་ཕྱོགས་གཞན་ཁས་བླངས་པ་མེད་པའི་ཕྱིར་རོ། །ཞེས་སོ། །དེས་ན་དབུ་མ་པ་ཡིན་ན་རང་རྒྱུད་ཁས་ལེན་མི་རིགས་པས་ཁྱབ་ཀྱང་རང་རྒྱུད་ཁས་བླངས་ན་དབུ་མ་པ་མ་ཡིན་པས་མ་ཁྱབ་སྟེ། དབུ་མ་པ་རང་རྒྱུད་པ་དུ་མ་ཡོད་པའི་ཕྱིར། ཁྱབ་སྟེ། རང་རྒྱུད་པ་དེ་དག་གིས་རིགས་པ་མཐའ་ཡས་པའི་སྒོ་ནས་ཆོས་ཐམས་ཅད་བདེན་མེད་དུ་སྒྲུབ་པས་ན་སེམས་ཙམ་པ་ལས་ལྟ་བ་མཐོང་བས་དབུ་མ་པ་ཡིན་གྱི་དབུ་མ་པ་ལས་གཞན་པའི་གྲུབ་མཐའ་སྨྲ་བ་ལ་བཞག་མི་རུང་བ་གང་ཞིགདབུ་མ་པས་ཁས་ལེན་མི་རུང་བ་ཁས་ལེན་ཀྱང་དེ་དབུ་མ་ཡིན་མི་འགལ་བ་ནི། དཔེར་ན་བཅས་ལྡན་དགེ་སློང་ཡིན་ན་སངས་རྒྱས་ཀྱི་བཅས་པ་དང་འགལ་མི་རིགས་པས་ཁྱབ་ཀྱང་དེ་དང་འགལ་བ་ཡང་ཡིན། དགེ་སློང་ཡང་ཡིན་པ་མི་འགལ་བ་བཞིན་ཡིན་པའི་ཕྱིར། དང་པོ་གྲུབ་སྟེ། ལེགས་བཤད་སྙིང་པོ་ལས། རང་རྒྱུད་ཁས་བླངས་ཀྱང་དབུ་མ་པ་མིན་པས་མ་ཁྱབ་སྟེ། རང་རྒྱུད་པར་བཞེད་པའི་རང་རྒྱུད་པའི་མཁས་པ་དེ་དག་ཀྱང་ཆོས་ཐམས་ཅད་བདེན་པར་ཡོད་པའི་གྲུབ་མཐའ་དེ་རྟེན་འབྲེལ་ལ་སོགས་པའི་རིགས་པའི་སྒོ་དུ་མ་ནས་འགོག་ཅིང་ཆོས་ཐམས་ཅད་བདེན་མེད་དུ་ལེགས་པར་ཞལ་གྱིས་། བཞེས་པས་ན་དབུ་མ་པ་ནི་ཡིན་ནོ། །ཞེས་གསུངས་པའི་ཕྱིར། གཉིས་པ་གྲུབ་སྟེ། ལེགས་བཤད་སྙིང་པོ་ལས། རང་རྒྱུད་ཁས་བླངས་ཀྱང་དབུ་མ་པ་ཡིན་ན་རང་རྒྱུད་བཞེད་མི་རིགས་པར་གསུངས་པ་དང་མི་འགལ་ཏེ། བཅས་ལྡན་དགེ་སློང་གི་བཅས་པ་དང་འགལ་བ་མི་རིགས་ཀྱང་། དེ་དང་འགལ་བ་ཙམ་གྱིས་དགེ་སློང་མ་ཡིན་མི་དགོས་པ་བཞིན་ནོ། །ཞེས་གསུངས་པའི་ཕྱིར། རྩོད་བཟློག་ལས། ང་ལ་དམ་བཅའ་མེད་པས་ན། །ཞེས་དང་། བཞི་བརྒྱ་བར་གང་ལ་ཁས་ལེན་པའི་ཕྱོགས་ཡོད་པ་མིན། ཞེས་པ་དག་གིས་གོང་ལྟར་རང་བཞིན་གྱིས་གྲུབ་པ་སོགས་དབུ་མའི་ཚུལ་དང་འགལ་བ་ཁས་བླངས་པ་མེད་པར་བཤད་ཀྱི་དབུ་མ་པ་ལ་དམ་བཅའ་མེད་པར་བསྟན་པ་མ་ཡིན་ཏེ། དབུ་མ་མཐའ་བཞི་ལས་སྐྱེ་བ་མེད་པའི་དམ་བཅའ་བཞི་བཞག་པར་བཤད་པའི་ཕྱིར། ཚིག་གསལ་ལས། དེ་བཞིན་དུ་དམ་བཅའ་བ་གསུམ་པོ་ལ་ཡང་སྦྱར་བར་བྱའོ། །ཞེས་གསུངས་པའི་ཕྱིར་རོ། །འདིས་བོད་མང་པོ་བཀག་གོ། གཉིས་པ་རང་རྒྱུད་ལ་གཞན་གྱིས་སྨྲས་པའི་ཉེས་པ་སེལ་མི་དགོས་པའི་ཚུལ་ནི། འདི་ལྟར་ཤེས་པར་བྱས་ཏེ་ལེགས་ལྡན་གྱིས་དམ་བཅའ་ལ་རྒྱུ་མི་གསལ་བ་དང་འབྲས་བུ་གསལ་བའི་བདག་ཉིད་གཉིས་གང་ལས་མི་སྐྱེ་ཟེར་བ་ཡིན་ཞེས་གྲངས་ཅན་གྱིས་སྨྲས་པའི་ཉེས་པ་སེལ་དགོས་ཏེ། སངས་རྒྱས་བསྐྱངས་ཀྱིས་དངོས་པོ་ཆོས་ཅན་དུ་བཟུང་ནས་སླར་སྐྱེ་བ་ལ་དོན་མེད་པ་དམ་བཅའ་བཀོད་ཀྱི་བདག་ལས་མི་སྐྱེ་བ་དམ་བཅར་མ་བཀོད། རྒྱུ་དུས་སུ་རང་གི་བདག་ཉིད་གྲུབ་ཟིན་ནས་ཡོད་པ་རྟགས་སུ་བཀོད་ཀྱི། དངོས་ཟིན་གྱི་བཟློག་དོན་སྐྱེ་བ་དོན་བཅས་དང་ཐུག་བཅས་རྟགས་སུ་མ་བཀོད་ལ། མྱུ་གུ་ཆོས་ཅན་དུ་བཟུང་བ་དེ་ཡང་དབུ་མ་པ་དང་གྲངས་ཅན་གཉིས་ཀའི་མཐུན་སྣང་དུ་གྲུབ་པའི་རང་རྒྱུད་ཀྱི་ཆོས་ཅན་མ་ཡིན་པར་གྲངས་ཅན་པའི་རྒྱུ་དུས་སུ་མི་གསལ་བར་ཡོད་པར་འདོད་རྒྱུའི་མྱུ་གུ་བཀོད། དམ་བཅའ་ལ་སླར་ཡང་སྐྱེ་བ་དོན་མེད་བཀོད་པ་དེ་ཡང་གྲངས་ཅན་པས་ཁས་ལེན་ལ། རྟགས་རང་གི་རྒྱུ་དུས་སུ་རང་གི་ངོ་བོ་གྲུབ་ཟིན་ནས་ཡོད་པ་ཡང་གྲངས་ཅན་པས་ཁས་ལེན་ཏེ། རྒྱུ་དུས་སུ་མྱུ་གུའི་རྣམ་པ་ཁས་མི་ལེན་ཀྱང་རྒྱུ་དུས་དང་འབྲས་དུས་གཉིས་ཀར། མྱུ་གུ་རང་གི་བདག་ཉིད་དུ་གྲུབ་ཟིན་ནས་ཡོད་པར་ཁས་ལེན་པས་ན་དམ་བཅའ་དང་རྟགས་ལ་བརྟགས་ནས་སྨྲས་པའི་ཉེས་པ་སེལ་མི་དགོས་ཀྱང་། ལེགས་ལྡན་གྱིས་སངས་རྒྱས་བསྐྱངས་ཀྱིས་སྦྱོར་ངག་དེས་དངོས་པོ་ཆོས་ཅན་དང་། བདག་ལས་མི་སྐྱེ་བ་དམ་བཅའ་དང་། སྐྱེ་བ་དོན་བཅས་དང་ཐུག་བཅས་རྟགས་སུ་བཀོད་འདུགདེ་ཡང་ཆོས་ཅན་དུ་རྟགས་གཉིས་སྔ་རྒོལ་ཕྱི་རྒོལ་གཉིས་ཀ་ལ་མཐུན་སྣང་དུ་ཚད་མས་གྲུབ་པའི་རང་རྒྱུད་ཡིན་དགོས་ཏེ། ཆོས་ཅན་དང་རྟགས་གཉིས་ནི་གཉིས་ཀ་ལ་མཐུན་སྣང་དུ་མ་གྲུབ་ན་ཕྱི་རྒོལ་གྱིས་ཁས་ཀྱང་མི་ལེན། བླངས་ཀྱང་གཞི་མ་གྲུབ་པ་ཞིག་ཡིན་ན་བསྒྲུབ་བྱ་མི་འགྲུབ། དེ་ལྟར་མཐུན་སྣང་དུ་གྲུབ་པའི་སྒོ་ནས་རྒོལ་བ་གཉིས་ཀའི་ཚད་མས་མ་ངེས་ན་ཡང་སྔ་རྒོལ་གྱིས་འགོད་མི་རིགས་ལ་ཕྱི་རྒོལ་གྱི་ཆོས་ཅན་དང་རྟགས་ཁས་མི་ལེན་པས་བསྒྲུབ་བྱ་མི་འགྲུབ་པའི་ཕྱིར་རོ། །དེ་འདྲའི་སྦྱོར་ངག་དེ་བཀོད་ན་ནི་གཞན་གྱི་དམ་བཅའ་དང་རྟགས་ལ་བརྟགས་ནས་སྨྲས་པའི་ཉེས་པ་སེལ་དགོས་ཀྱང་སངས་རྒྱས་བསྐྱངས་ཀྱིས་དེ་འདྲའི་སྦྱོར་བ་བཀོད་པའི་སྐབས་སུ་ཉེས་པ་བསལ་བའི་ཚིག་མ་བཤད་ལ། ཉེས་པ་སེལ་ནི་དགོས་ཏེ། དངོས་པོ་རྣམས་ཆོས་ཅན། བདག་ལས་མི་སྐྱེ་སྟེ། ཞེས་དམ་བཅས་པ་ལ་དངོས་པོ་རྣམས་རྒྱ་མི་གསལ་བའི་བདག་ཉིད་ལས་མི་སྐྱེ་ཟེར་རམ། འབྲས་བུ་གསལ་བའི་བདག་ཉིད་ལས་མི་སྐྱེ་ཟེར་བ་གང་ཡིན་མི་གསལ་བའི་ཕྱིར་སྙམ་དུ་དགོངས་སོ། །དེའི་ཚིག་གསལ་ལས། གང་གི་ཚེ་དེ་ལྟར་དབུ་མ་པ་རང་རྒྱུད་ཀྱི་རྗེས་སུ་དཔག་པ་མི་བརྗོད་པ་ཡིན་པ་དེའི་ཚེ། ཞེས་པ་ནས། སློབ་དཔོན་སངས་རྒྱས་བསྐྱངས་ཀྱིས་དེའི་ལན་བརྗོད་པ་ཡིན་ནོ། །ཞེས་གསུངས། དོན་ནི། སློབ་དཔོན་སངས་རྒྱས་བསྐྱངས་ཀྱིས་བདག་སྐྱེ་འགོག་བྱེད་ཀྱི་དམ་བཅའ་ལ། གྲངས་ཅན་པས་ཁྱོད་ཀྱིས་དམ་བཅའི་དོན་བདག་ལས་སྐྱེ་བ་མེད་པ་འདི། འབྲས་བུ་མངོན་གསལ་གྱིས་མྱུ་གུའི་བདག་ཉིད་ལས་སྐྱེ་བ་མེད་པར་འདོད་ན་ངེད་ཀྱིས་གྲུབ་ཟིན་སྒྲུབ་པ་ཡིན་ལ། རྒྱུ་དུས་སུ་མི་གསལ་བའི་མྱུ་གུའི་བདག་ཉིད་ལས་མི་སྐྱེ་ཟེར་ན། ཁྱབ་པ་འགལ་ལོ་ཞེས་པ་ལྟ་བུའི་གཞས་གྱིས་སྨྲས་པའི་ཉེས་པ་བསལ་མི་དགོས་པ་ཐལ། སངས་རྒྱས་བསྐྱངས་ཀྱིས་ནི་ལེགས་ལྡན་ཁྱོད་རང་ལྟར་མིག་སོགས་ནང་གི་སྐྱེ་མཆེད་རྣམས་ཆོས་ཅན། དོན་དམ་པར་བདག་ལས་སྐྱེ་བ་མེད་དེ། ཡོད་པའི་ཕྱིར། དཔེར་ན་ཤེས་པ་ཡོད་པ་བཞིན་ཞེས་པ་ལྟ་བུའི་རང་རྒྱུད་ཀྱི་སྦྱོར་བ་བཀོད་ན་དེ་འདྲའི་དཔྱད་པ་འཇུག་པ་བདེ་ན་ཡང་། སངས་རྒྱས་བསྐྱངས་ཀྱིས་རང་རྒྱུད་ཀྱི་གཏན་ཚིགས་ཁས་མ་བླངས་པའི་ཕྱིར། དང་པོ་གྲུབ་སྟེ། སྤྱིར་རང་རྒྱུད་ཀྱི་སྦྱོར་བ་དང་རྟགས་གཞི་མ་གྲུབ་ཀྱང་ཆོས་ཅན་མིག་སོགས་ནང་གི་སྐྱེ་མཆེད་དང་། རྟགས་ཡོད་པ་གཉིས་ཀ་སྔ་རྒོལ་ཕྱི་རྒོལ་གཉིས་ཀའི་མཐུན་སྣང་དུ་ཚད་མའི་གྲུབ་པའི་རང་རྒྱུད་ཡིན་པར་བྱས། ཡོད་ན་བདག་ལས་མི་སྐྱེ་བས་ཁྱབ་པ་ཡོད་པས་ཡོད་པའི་སྐབས་ཀྱིས་བདག་ལས་མི་སྐྱེ་བ་སྒྲུབ་པ་ཡིན་ཞིང་། འདི་འདྲའི་སྦྱོར་བ་ལ་ནི་བདག་ལས་སྐྱེ་བ་མེད་དོ་|ཞེས་པའི་དམ་བཅའ་ལ་གྲངས་ཅན་གྱིས་བདག་ལས་མི་སྐྱེ་ཞེས་པ་དེ་མྱུ་གུ་གསལ་བའི་བདག་ཉིད་ལས་མི་སྐྱེ་ཟེར་རམ། མི་གསལ་བའི་རྒྱུའི་རང་བཞིན་གྱི་མྱུ་གུའི་བདག་ཉིད་ལས་མི་སྐྱེ་ཟེར། དང་པོ་ལྟར་ན་གྲུབ་ཟིན་སྒྲུབ་པ་དང་། གཉིས་པ་ལྟར་ན་ཡོད་ཀྱང་མི་གསལ་བའི་མྱུ་གུའི་བདག་ཉིད་ལས་སྐྱེ་བས་ཁྱབ་པ་མེད་ཅེས་དམ་བཅའ་ལ་བརྟགས་ནས་སྐྱོན་བརྗོད་པའི་ཉེས་པ་དང་། ཡོད་པའི་ཕྱིར་ཞེས་པ་རྒྱུའི་བདག་ཉིད་དུ་ཡོད་པའི་ཕྱིར་ཟེར་ན་རྒྱུའི་བདག་ཉིད་དུ་ཡོད་ན་བདག་སྐྱེ་མེད་པས་མ་ཁྱབ་པ་མ་ཟད་བདག་སྐྱེ་ཡོད་པས་ཁྱབ་ལ། འབྲས་བུ་གསལ་བའི་དུས་སུ་ཡོད་པའི་ཕྱིར་ཟེར་ན་འབྲས་བུ་རྣམས་གསལ་བའི་དུས་སུ་ཡོད་པའི་རྟགས་ཀྱིས་གསལ་བའི་བདག་ཉིད་ལས་མི་སྐྱེ་བར་བསྒྲུབ་པ་ཡིན་ན་ངེད་ཅག་གིས་གྲུབ་ཟིན་སྒྲུབ་པ་དང་། གསལ་བའི་དུས་སུ་ཡོད་པའི་རྟགས་ཀྱིས་རྒྱུ་དུས་སུ་ཡོད་པའི་བདག་ཉིད་ལས་མི་སྐྱེ་བར་བསྒྲུབས་ན་ནི་ཁྱབ་པ་མེད་དོ། །ཞེས་རྟགས་ལ་བརྟགས་ནས་སྨྲས་པའི་ཉེས་པ་སེལ་དགོས་པའི་ཕྱིར་རོ། །སྦྱོར་བ་དེའི་དམ་བཅའ་དང་རྟགས་ལ་དེ་དག་གང་ཡིན་མི་གསལ་ལ། རང་རྒྱུད་ཀྱི་རྟགས་དང་ཚུལ་གསུམ་པའི་རྟགས་སྦྱོར་ཁོ་ནས་བསྒྲུབ་བྱ་སྒྲུབ་དགོས་པར་འདོད་པ་དག་གིས་ནི་ཕ་རོལ་པོའི་ཁས་བླངས་ལ་འཁྲིས་པའི་གནོད་འགལ་བསྟན་པ་ཙམ་གྱིས་བསྒྲུབ་བྱ་སྒྲུབ་མི་ནུས་པས་གསལ་ཆོས་རྟགས་གསུམ་ཡིན་ལུགས་སུ་གྲུབ་པ་ཞིག་གིས་བསྒྲུབ་བྱ་སྒྲུབ་དགོས་པར་འདོད་ལ། དེ་གསུམ་ཡིན་ལུགས་སུ་གྲུབ་པ་ཞིག་སྟོན་པའི་ཚེ་ཕྱི་རྒོལ་གྱི་རྟགས་དང་དམ་བཅའ་སོགས་ལ་དེ་ལྟར་བརྟག་པ་རིགས་པའི་ཉེས་པ་ཡོད་ན་ཉམས་པ་དེ་བརྟགས་པར་བྱེད་ལ། སྔ་རྒོལ་གྱིས་དེ་འདྲའི་ཉེས་པ་སེལ་དགོས་ཀྱི་མ་བསལ་ན་བསྒྲུབ་བྱ་མི་འགྲུབ་པའི་ཕྱིར། རྩ་རྟགས་གཉིས་པ་གྲུབ་སྟེ། སངས་རྒྱས་བསྐྱངས་ཀྱིས་རང་རྒྱུད་ཀྱི་གཏན་ཚིགས་ཁས་མ་བླངས་པས་ཚུལ་གསུམ་རྒོལ་བ་གཉིས་ཀའི་མཐུན་སྣང་དུ་གྲུབ་པ་མིན་ཀྱང་རྟགས་ཁོ་རང་གིས་རང་ངོས་ནས་གྲུབ་པ་ལ་ཚད་མར་སོང་བའི་ཚད་མས་གྲུབ་པར་ཁས་བླངས་པའི་གཞན་གྲགས་དང་། དེ་མ་ཟད་རྟགས་ཀྱི་ངོ་བོ་མེད་པའི་སུན་འབྱིན་གྱིས་ཀྱང་བསྒྲུབ་བྱ་སྒྲུབ་ཐུབ་པར་ཡང་བཞེད་ལ། ཁྱད་པར་དུ་སངས་རྒྱས་བསྐྱངས་ཀྱིས་ཐལ་ངག་དེས་དམ་བཅའ་དང་རྟགས་ལ་བརྟགས་ནས་སྨྲས་པའི་ཉེས་པ་སེལ་དགོས་པའི་དམ་བཅའ་དང་རྟགས་མ་བཀོད་པའི་ཕྱིར། རྟགས་ཕྱི་མ་དེར་ཐལ། སངས་རྒྱས་བསྐྱངས་ཀྱི་ཐལ་ངག་གཉིས་པོ་ལ་གྲངས་ཅན་གྱིས་ཁྱོད་ཀྱིས་བདག་ལས་སྐྱེ་བ་མེད་ཅེས་པ་དེ། འབྲས་བུའི་བདག་ཉིད་ལས་མི་སྐྱེ་བར་བསྒྲུབས་ན་གྲུབ་ཟིན་སྒྲུབ་པའི་སྐྱོན་དང་། རྒྱུའི་བདག་ཉིད་ལས་མི་སྐྱེ་བར་བསྒྲུབ་ན་ཁྱབ་པ་འགལ་བར་འགྱུར་བའི་ཉེས་པ་སེལ་དགོས་པའི་དམ་བཅའ་མ་བཀོད་པ་གང་ཞིགདེ་བཞིན་དུ་རྟགས་བརྟགས་ནས་ཡོད་པའི་ཕྱིར་ཞེས་པ་ལྟ་བུའི་ཁྱོད་ཀྱིས་མྱུ་གུ་བདག་ལས་མི་སྐྱེ་བར་སྒྲུབ་བྱེད་ཡོད་པ་འདི། རྒྱུའི་བདག་ཉིད་ལས་ཡོད་པའི་ཕྱིར་ཟེར་ན་འགལ་ཁྱབ་དང་། འབྲས་བུ་གསལ་བའི་དུས་སུ་ཡོད་པའི་ཕྱིར་ཟེར་ན་གོང་བཞིན་གྲུབ་ཟིན་སྒྲུབ་པ་སོགས་སུ་འགྱུར་བའི་སྐྱོན་སྤོངས་དགོས་པའི་རྟགས་ཀྱང་མ་བཀོད་པའི་ཕྱིར། དང་པོ་གྲུབ་སྟེ། སངས་རྒྱས་བསྐྱངས་ཀྱིས་བདག་ལས་སྐྱེ་བ་མེད་པ་དེ་ཐལ་འགྱུར་འདི་གཉིས་བསྒྲུབ་བྱའི་ཆོས་སུ་མ་བཀོད་པས་དམ་བཅའ་བདག་ལས་སྐྱེ་བ་མེད་པ་ལ་བརྟགས་ནས་དེ་འདྲའི་རྒོལ་བ་བྱེད་དོན་མེད་པའི་ཕྱིར། ཚིག་གསལ་ལས། སངས་རྒྱས་བསྐྱངས་ཀྱིས་ཐལ་འགྱུར་གང་ལ་གྲངས་ཅན་གྱིས། ཁྱོད་ཀྱིས་དམ་བཅའི་དོན་བདག་ལས་སྐྱེ་བ་མེད་ཟེར་བ་འདི་གང་ལ་ཟེར་བ་ཡིན། ཅི་བདག་ལས་སྐྱེ་བ་མེད་ཅེས་བྱ་བ་འདི་མྱུ་གུ་འབྲས་བུའི་བདག་ཉིད་ལས་སམ་སྟེ་འབྲས་བུའི་བདག་ཉིད་ལས་མི་སྐྱེ་ཟེར་བ་ཡིན་ནམ། འོན་དེ་རྒྱུའི་བདག་ཉིད་ལས་མི་སྐྱེ་ཟེར་བ་ཡིན་གྲགས། དེ་གཉིས་གང་ཟེར་བ་དེ་ལས་སྐྱོན་ཅིང་ཏེ་ཅི་ཞིག་ཡོད་པར་འགྱུར་ན། གལ་སྟེ་མྱུ་གུ་འབྲས་བུའི་བདག་ཉིད་ལས་མི་སྐྱེ་བར་སྒྲུབ་པ་ཡིན་ན་ནི་ངེད་ཀྱིས་གྲུབ་ཟིན་པ་ལ་སྒྲུབ་པ་ཡིན་ལ་རྒྱུའི་བདག་ཉིད་ལས་མི་སྐྱེ་བར་སྒྲུབ་པ་ཡིན་ནོ་ཁྱབ་པ་འགལ་བའི་དོན་ཅན་གྱི་སྦྱོར་ངག་ཉིད་དུ་གྱུར་ཏེ། སྐྱེ་ལྡན་ཐམས་ཅད་ནི་རྒྱུའི་བདག་ཉིད་དུ་ཡོད་པ་ཁོ་ན་སྐྱེ་བའི་ཕྱིར་རོ་ཞེས་ལེགས་ལྡན་གྱིས་སྐྱོན་སྨྲས་པར་ཏེ་སྨྲས་པ་ལ། སངས་རྒྱས་བསྐྱངས་ཀྱིས་ཐལ་འགྱུར་གང་ལ་གྲངས་ཅན་པ་དག་ཕྱིར་བཟློག་པ་ཏེ་ཕྱིར་རྒོལ་བར་བྱེད་པར་འགྱུར་བའི་ཡུལ་དུ་གྱུར་པའི་དམ་བཅའ་ལེགས་ལྡན་ལྟར་ནང་གི་སྐྱེ་མཆེད་རྣམས་བདག་ལས་སྐྱེ་བ་མེད་དེ་ཞེས་བྱ་བའི་རང་རྒྱུད་ཀྱི་དམ་བཅའ་བཀོད་པ་ལྟ་ག་ལ་ཡོད་དེ། བདག་ལས་སྐྱེ་བ་མེད་པ་དམ་བཅའ་ལ་མ་བཀོད་པའི་ཕྱིར། ཞེས་གསུངས་པའི་ཕྱིར་རོ། །སངས་རྒྱས་བསྐྱངས་ཀྱི་འགྲེལ་ངག་དང་པོས་སླར་ཡང་སྐྱེ་བ་དོན་མེད་པ་དང་། གཉིས་པས་སྐྱེ་བ་ལ་ཐུག་པ་མེད་པ་གཉིས་བཀོད་པའི་ཕྱི་མ་ནི། ཚིག་ཟིན་གྱི་དམ་བཅའ་ཙམ་ཡིན་ཀྱང་དམ་བཅའ་དངོས་མ་ཡིན་ཏེ། བདག་སྐྱེ་ལ་འགལ་བ་དེ་ལྟར་ཡོད་ཅེས་སྟོན་པ་ཡིན་གྱི་དེ་བསྒྲུབ་བྱའི་དམ་བཅའ་མ་ཡིན་པའི་ཕྱིར་དེ། དེ་ལ་སྔ་མ་དེ་སྤྱིར་བསྒྲུབ་བྱ་ཡིན་ཀྱང་། ཕྱི་མ་ནི་བསྒྲུབ་བྱ་ཙམ་ཡང་གཏན་མ་ཡིན་པའི་ཕྱིར། གཉིས་པ་གྲུབ་སྟེ། ཐལ་འགྱུར་བ་ཁོ་བོས་འགྲེལ་ཚིག་དེས་ཡོད་པའི་ཕྱིར་ཞེས་པའི་རང་རྒྱུད་གྱི་རྟགས་མ་བཀོད་པར། རྒྱུ་དུས་སུ་རང་གི་བདག་]ཉིད་དུ་ཡོད་ཟིན་པ་དེ་ཐལ་འགྱུར་གྱི་རྟགས་སུ་བཀོད་པའི་ཕྱིར་དང་། ཐལ་འགྱུར་གྱི་རྟགས་ལ་ནི་རྟགས་ལ་བརྟགས་པའི་ཉེས་པ་མ་བསལ་ཀྱང་རྟགས་དེས་ཕྱི་རྒོལ་ལ་བསྒྲུབ་བྱ་རྟོགས་པའི་རྗེས་དཔག་སྐྱེ་ཐུབ་པ་ཡོད་ལ། ཐལ་འགྱུར་གྱིས་གནོད་འགལ་བསྟན་ཀྱང་རང་གི་དམ་བཅའ་མི་གཏོང་ན་ཉེས་པ་བསལ་བ་དང་བཅས་པའི་རང་རྒྱུད་ཀྱིས་ཀྱང་ཕྱི་རྒོལ་ལ་བསྒྲུབ་བྱ་བསྒྲུབ་མི་ནུས་པའི་ཕྱིར་རོ། །ཚིག་གསལ་ལས། ཁོ་བོ་ཅག་གི་ཐལ་འགྱུར་གྱི་ངག་ལ་ནི་དམ་བཅའི་དོན་སྒྲུབ་པའི་རྫས་གང་ཞིགགྲངས་ཅན་གྱིས་གྲུབ་ཟིན་པ་ལ་སྒྲུབ་པ་ཉིད་དམ། ཁྱབ་པ་འགལ་བའི་དོན་ཉིད་དུ་འགྱུར་ཞིང་འགྱུར་རོ་ཞེས་སྐྱོན་བརྗོད་པའི་གནས་སུ་གྱུར་ཏེ། གྲུབ་ཟིན་པ་ལ་སྒྲུབ་པའི་སྐྱོན་ཉིད་གང་ཡིན་པ་དང་། ཁྱབ་པ་འགལ་བའི་དོན་ཅན་ཉིད་དུ་གྱུར་པའི་སྐྱོན་གང་ཡིན་པ་དེ་གཉིས་སྤངས་པར་བྱ་བའི་ཕྱིར་དུ་འབད་པར་བྱེད་པར་འགྱུར་བ་སྟེ་སྐྱོན་སྤོང་བ་ལ་འབད་པར་བྱེད་དགོས་པའི་རྟགས་ཡོད་པའི་ཕྱིར་ཞེས་བྱ་བའི་གཏན་ཚིགས་ཀྱང་བཀོད་པ་ག་ལ་ཡོད་དེ་མེད་དོ། །ཞེས་གསུངས་པའི་ཕྱིར། དེ་ཡང་མིག་སོགས་ནང་གི་སྐྱེ་མཆེད་དང་། ཡོད་པ་གཉིས་རྒོལ་བ་གཉིས་ཀའི་མཐུན་སྣང་དུ་ཚད་མས་གྲུབ་པ་ཡིན་པའི་དབང་དུ་བྱས་ནས། མིག་སོགས་ནང་གི་སྐྱེ་མཆེད་རྣམས་ཆོས་ཅན། བདག་ལས་སྐྱེ་བ་མེད་དེ། ཡོད་པའི་ཕྱིར། དཔེར་ན་ཤེས་པ་ཡོད་པ་བཞིན། ཞེས་བཀོད་པ་ལ་རང་རྒྱུད་ཀྱི་རྟགས་སྦྱོར་དང་། དེའི་ཆོས་ཅན་དང་རྟགས་གཉིས་ཀ་དབུ་མ་བ་དང་གྲངས་ཅན་གཉིས་ཀའི་མཐུན་སྣང་དུ་ཚད་མས་གྲུབ་པ་མིན་ཀྱང་གཞན་གྲངས་ཅན་གྱིས་དེ་གཉིས་རང་ངོས་ནས་གྲུབ་པའི་ཚད་གྲུབ་ཏུ་ཁས་བླངས་པ་ལྟར་རང་སོར་བཞག་ནས་སྔ་མའི་སྦྱོར་བ་དེ་ཉིད་བཀོད་པ་ལ་གཞན་གྲགས་ཀྱི་རྗེས་དཔག་གི་སྦྱོར་བ་ཟེར་རོ། །དོན་ལ་སྔ་མ་ཡང་རྒོལ་བ་གཉིས་ཀས་རྟགས་དང་ཆོས་ཅན་གཉིས་མཐུན་སྣང་དུ་ཚད་མས་གྲུབ་པོ་ཞེས་ཁས་བླངས་པ་ཙམ་ཡིན་གྱི་ཚད་མས་གྲུབ་པ་མིན་པས་རང་རྒྱུད་ཀྱི་རྟགས་མེད་ལ། དེ་ཐལ་འགྱུར་བའི་ལུགས་ལ་གཞན་གྲགས་ཡིན་ཀྱང་རང་རྒྱུད་པའི་ལུགས་ལ་གཞན་གྲགས་ཀྱང་མ་ཡིན་ཏེ། དེའི་ལུགས་ལ་དེའི་སྐབས་ཀྱི་ཆོས་ཅན་དང་རྟགས་གཉིས་པོ་དེ་གཞན་གྱི་ཕྱི་རྒོལ་ཁོ་ན་རང་ངོས་ནས་གྲུབ་པར་གྲགས་པ་མ་ཡིན་པའི་ཕྱིར་ཏེ། སྔ་རྒོལ་ཕྱི་རྒོལ་གཉིས་ཀ་ལ་དེ་ལྟར་གྲགས་པའི་ཕྱིར། ལ་འགྱུར་བས་དེ་འདྲའི་མིག་སོགས་ཆོས་ཅན། བདག་ལས་སྐྱེ་བ་མེད་དེ། ཡོད་པའི་ཕྱིར། དཔེར་ན་ཤེས་པ་ཡོད་པ་བཞིན། ཞེས་པའི་གཞན་གྲགས་བཀོད་ནའང་གོང་དུ་བཤད་པ་ལྟར་གཞན་གྱིས་སྨྲས་པའི་ཉེས་པ་སེལ་དགོས་ཏེ། དེ་འདྲའི་། གཞན་གྲགས་ལ་དམ་བཅའ་དང་རྟགས་གཉིས་ལ་བརྟགས་ན་སྔ་མ་བཞིན་དུ་དོགས་པ་སྐྱེ་བའི་སྦྱོར་བ་ཡིན་པའི་ཕྱིར། དེར་ཐལ། སྦྱོར་བ་དེ་ནི་གྲངས་ཅན་ལ་འཕངས་པ་ཡིན་ཞིང་། གྲངས་ཅན་གྱི་ལུགས་ལ་དམ་བཅའ་མིག་སོགས་ཀྱི་བདག་ཉིད་དེ་རྒྱུ་དང་རང་བཞིན་གཅིག་ཏུ་ཡོད་པའི་མིག་སོགས་ཀྱི་བདག་ཉིད་དང་གསལ་ཟིན་འབྲས་བུའི་བདག་ཉིད་གཉིས་ཡོད་པས་བདག་ལས་མི་སྐྱེ་ཞེས་པའི་བདག་དེ་གང་ཡིན་མི་གསལ་བ་དང་། ཡང་རྟགས་སུ་ཡོད་པ་དེ་ཡང་མིག་སོགས་ནང་གི་སྐྱེ་མཆེད་རྣམས་ཡོད་པ་དེ་ལ། རྒྱུ་དང་བདག་ཉིད་གཅིག་ཏུ་ཡོད་པའི་མིག་སོགས་ཀྱི་བདག་ཉིད་དང་། གསལ་བའི་མིག་སོགས་ཀྱི་བདག་ཉིད་གཉིས་ཡོད་པས་ན་ཡོད་པ་ཞེས་པ་དེ། དེ་གཉིས་གང་ཡིན་གྲངས་ཅན་ལ་མི་གསལ་བས་དམ་བཅའ་དང་རྟགས་ལ་བརྟགས་པའི་སྐྱོན་སྨྲས་པ་ཡིན་པའི་ཕྱིར་ཏེ། དཔེར་ན་བུམ་པ་བདེན་གྲུབ་དུ་འདོད་པ་ལ་བུམ་པ་ཆོས་ཅན། བདེན་པར་མེད་དེ། རྟེན་འབྲེལ་ཡིན་པའི་ཕྱིར། ཞེས་འཕངས་པ་ན་ཕྱི་རྒོལ་གྱི་ལུགས་ལ་བདེན་གྲུབ་གྱི་དོན་མི་འདྲ་བ་དང་། རྟེན་འབྲེལ་མི་འདྲ་བ་མེད་པས་ཁྱེད་ཀྱི་ཅི་བདེན་པར་མེད་ཅེས་པ་དེ་འདྲའི་བདེན་མེད་ལ་ཟེར་ན་གྲུབ་ཟིན་དང་། འདི་འདྲའི་བདེན་མེད་ལ་ཟེར་བ་འགལ་ཞེས་སྨྲས་པ་སོགས་མེད་པ་ལྟར་རྟགས་སྦྱོར་ཐམས་ཅད་ལ་དེ་འདྲའི་ཉེས་པ་མི་འབྱུང་བའི་ཕྱིར་རོ། །གཉིས་པ་གཞན་གྲགས་ཀྱི་དབང་དུ་བྱས་པའི་སྐྱོན་མེད་ཚུལ་ལ། རྩོད་པ་དང་། ལན་གཉིས། དང་པོ་ནི། བརྟགས་པ་མཐའ་བཟུང་གི་དོགས་པ་ནི། སློབ་དཔོན་ལེགས་ལྡན་ན་རེ། སློབ་དཔོན་སངས་རྒྱས་བསྐྱངས་ཀྱི་སྦྱོར་བ་དེ་ལ། རང་རྒྱུད་ཀྱི་སྦྱོར་བའི་གཏན་ཚིགས་དང་དཔེ་མ་བརྗོད་པ་དང་རང་རྒྱུད་ཀྱི་སྦྱོར་བ་ལ་གཞན་གྱིས་སྨྲས་པའི་ཉེས་པ་མ་བསལ་བ་དང་སྐྱོན་གཉིས་པོ་དེ་མེད་ཀྱང་། སྤྱིར་གཏན་ཚིགས་ཡང་དག་དང་དཔེ་མ་བརྗོད་པའི་སྐྱོན་དང་སྦྱོར་བ་དེ་ལ་གཞན་གྱིས་སྨྲས་པའི་ཉེས་པ་མ་བསལ་བའི་སྐྱོན་ད་དུང་སྤོང་མི་ཐུབ་པར་ཐལ། རང་རྒྱུད་ཀྱི་རྟགས་དང་དཔེ་མ་བརྗོད་པའི་སྐྱོན་དང་། རང་རྒྱུད་ཀྱི་དམ་བཅའ་དང་རྟགས་ཁྱོད་རང་གི་མི་འདོད་པས་རང་རྒྱུད་ཀྱི་དམ་བཅའ་དང་རྟགས་ལ་གཞན་གྱིས་སྨྲས་པའི་ཉེས་པ་དེ་ཟླ་གྲགས་ཁྱོད་ཀྱི་སྤོངས་སུ་ཆུག་ཀྱང་། བདག་སྐྱེ་འགོག་ནུས་ཀྱི་གཞན་གྲགས་ཀྱི་རྟགས་དང་དཔེ་བརྗོད་དགོས་པ་ལ་མ་བརྗོད་པའི་སྐྱོན་དང་། དེ་ལ་གཞན་གྱིས་སྨྲས་པའི་ཉེས་པ་བསལ་དགོས་པ་ལ་མ་བསལ་བའི་སྐྱོན་གཉིས་ཡོད་པའི་ཕྱིར། རྟགས་ཟུར་དང་པོ་གྲུབ་སྟེ། དབུ་མ་པའི་ལུགས་ལ་རྟགས་དང་ཆོས་ཅན་དང་ཚུལ་གསུམ་མཐུན་སྣང་བ་མེད་པས་རང་རྒྱུད་ཀྱི་སྦྱོར་བས་གཞན་གྲངས་ཅན་གྱི་བདག་ལས་སྐྱེ་བའི་དམ་བཅའ་ལ་གནོད་པ་མ་བསྟན་པ་བདེན་པའི་ཕྱིར། ཚིག་གསལ་ལས། ཅི་སྟེ་ཡང་ལེགས་ལྡན་ན་རེ། དབུ་མ་པ་རྣམས་ཀྱི་ལུགས་ལྟར་ན་ཕྱོགས་ཏེ་བསྒྲུབ་བྱ་དང་གཏན་ཚིགས་དང་དཔེ་གསུམ་པོ་དག་རྒོལ་བ་གཉིས་ཀའི་མཐུན་སྣ་བ་ལ་མ་གྲུབ་པས། སོགས་ནས། མ་གྱུར་མོད། ཅེས་བྱུང་། རྟགས་གཉིས་པ་གྲུབ་སྟེ། རང་རྒྱུད་ཀྱི་སྦྱོར་བ་མེད་དུ་ཆུག་ཀྱང་རྩོད་གཞི་མ་གྲུབ་ན་དེའི་སྟེང་དུ་བསྒྲུབ་བྱ་འགྲུབ་ཚུལ་མེད་པས་རྩོད་གཞི་མ་གྲུབ་པ་དང་། རྟགས་ཀྱང་དཔེར་ན་བྱས་རྟགས་ཀྱིས་སྒྲ་མི་རྟག་པར་སྒྲུབ་བྱེད་ཀྱི་བྱས་པ་དེ། སྒྲ་བྱས་པ་ཡིན་པས་རྟགས་བྱས་པ་སྒྲའི་སྟེང་དུ་གྲུབ་པའི་ཕྱོགས་ཆོས་དང་། བྱས་པ་རང་ཉིད་མི་རྟག་པ་ཡིན་པས་བྱས་པ་དེ་བྱས་ན་མི་རྟག་པས་ཁྱབ་པ་རྗེས་ཁྱབ་དང་། བྱས་པ་དེ་མི་རྟག་པའི་ལྡོག་ཟླ་རྟག་པ་དང་འགལ་བ་ཡིན་པས་ན་བྱས་པ་དེ། བྱས་ན་རྟག་པ་མ་ཡིན་པས་ཁྱབ་པ་ཡིན་པ་དེ་ལྡོག་ཁྱབ་དང་ཚུལ་གསུམ་གྱི་རྟགས་ཡིན་པས་ན་བྱས་རྟགས་ཀྱིས་སྒྲ་མི་རྟག་པར་བསྒྲུབ་ནུས་ཀྱི་དེ་ལས་གཞན་པའི་རྟགས་ཀྱིས་མི་ནུས་པ་བཞིན་དུ། ཚུལ་གསུམ་པའི་རྟགས་ཡང་དག་གཅིག་གིས་བསྒྲུབ་བྱ་སྒྲུབ་ནུས་ཀྱི། མྱུ་གུ་ཆོས་ཅན། བདག་ལས་མི་སྐྱེ་སྟེ། སྐྱེ་བ་དོན་མེད་ཡིན་པའི་ཕྱིར། ཞེས་པ་ལྟ་བུའི་ཚུལ་གསུམ་གཏན་ནས་མེད་པ་དང་། སྒྲ་ཆོས་ཅན། མི་རྟག་སྟེ། མི་རྟག་པའི་ཕྱིར་ཞེས་པ་ལྟ་བུའི་རྟགས་ཆོས་ཐ་དད་མེད་པས་མ་གྲུབ་པའི་སྦྱོར་བ་སོགས་ཀྱིས་བསྒྲུབ་མི་ནུས་པ་གང་ཞིགདེས་ན་གཞན་གྲགས་ཀྱི་རྟགས་ཡང་དག་དང་དཔེ་དང་བསྒྲུབ་བྱ་འགོད་པ་དང་དེ་ལ་ཉེས་པ་སེལ་བ་གཉིས་ཀ་གྲངས་ཅན་ལ་སྟོན་དགོས་ཀྱང་སངས་རྒྱས་བསྐྱངས་ཀྱི་སྦྱོར་བ་དེ་དེ་དག་མ་བརྗོད་པ་དང་། གྲངས་ཅན་གྱིས་ཚུར་སྨྲས་པའི་ཉེས་པ་ཡང་མ་བསལ་བ་དེའི་ཕྱིར། ཚིག་གསལ་ལས། རྟགས་ཡང་དག་མིན་ན་དགག་བྱ་དགག་པ་དང་བསྒྲུབ་བྱ་བསྒྲུབ་མི་ནུས་པས་གཞན་གྲངས་ཅན་གྱི་བདག་སྐྱེ་དམ་བཅའ་བ་ལ། དབུ་མ་རང་གི་གཞན་གྲགས་ཀྱི་རྗེས་སུ་དཔག་པས་འགལ་བ་བརྗོད་པ་ནི་ངེས་པར་བྱ་དགོས་པས། གྲངས་ཅན་རང་ཉིད་ལ་ཕྱོགས་དེ་བསྒྲུབ་བྱ་དང་ལ་སོགས་པས་རྟགས་དང་དཔེ་རྣམས་ནི་ཕྱོགས་ཀྱི་སྐྱོན་དང་རྟགས་ཀྱི་སྐྱོན་དང་དཔེའི་སྐྱོན་དང་བྲལ་བར་བརྗོད་པར་བྱ་དགོས་སོ། །དེའི་ཕྱིར་ན་སངས་རྒྱས་བསྐྱངས་ཀྱི་སྦྱོར་བས་དེ་དག་མ་བརྗོད་པའི་ཕྱིར་དང་། དེའི་སྟེང་དེ་ལས་གཞན་གྲངས་ཅན་གྱིས་སྨྲས་པའི་ཉེས་པ་མ་བསལ་བའི་ཕྱིར་ན་སྔར་བཤད་པའི་ཉེས་པ་དེ་ཉིད་དུ་སྟེ་སྐྱོན་དེ་སོ་ལ་གནས་པར་འགྱུར་རོ་། སྙམ་ན། ཞེས་གསུངས་པའི་ཕྱིར། གཉིས་པ་ལན་ལ། སངས་རྒྱས་བསྐྱངས་ཀྱིས་སྦྱོར་བ་དེས་གཞན་གྲགས་ཀྱི་རྟགས་དཔེ་མ་བརྗོད་པས་སྐྱོན་མེད་ཚུལ་དང་། དེ་ལ་སྨྲས་པའི་ཉེས་པ་མ་བསལ་བའི་སྐྱོན་མེད་ཚུལ་གཉིས། དང་པོ་ལ། སྐབས་འདིར་གཞན་གྲགས་གཙོ་བོར་བྱས་ནས་མ་བཤད་པའི་རྒྱུ་མཚན་དང་། རྒོལ་བ་འགའ་ལ་གཞན་གྲགས་བརྗོད་དགོས་ནའང་སྐབས་འདིར་དེ་བརྗོད་པར་བཤད་པ་གཉིས། དང་པོ་ལ། སློབ་དཔོན་སངས་རྒྱས་བསྐྱངས་ཀྱི་སྦྱོར་བ་དེ་ལ་གཞན་གྲགས་ཀྱི་གཏན་ཚིགས་ཡང་དག་མ་བརྗོད་པའི་ཆ་ནས་ཀྱང་སྐྱོན་ཡོད་པ་མ་ཡིན་ཏེ། རྒོལ་བ་འགའ་ལ་གཞན་གྲགས་ཀྱི་རྟགས་ཡང་དག་ལ་མ་བརྟེན་པར་བསྒྲུབ་བྱ་རྟོགས་པའི་རྗེས་དཔག་སྐྱེ་མི་ནུས་པ་གཅིག་ཡོད་ཀྱང་། ཕྱི་རྒོལ་ཀུན་ལ་རང་གྲགས་སམ་གཞན་གྲགས་ཀྱི་གཏན་ཚིགས་ངེས་པར་འགོད་དགོས་པ་མ་ཡིན་པའི་ཕྱིར། དེར་ཐལ། ཐལ་འགྱུར་ཙམ་གྱིས་ནང་འགལ་བསྟན་པས་རང་གི་དམ་བཅའ་ལ་ནང་འགལ་དང་། རང་གི་དམ་བཅའ་སྒྲུབ་བྱེད་ཀྱི་འཐད་པའམ་རིགས་པ་ཡང་དག་མེད་པར་མཐོང་ནས་བདག་སྐྱེ་སོགས་མེད་པར་རྟོགས་པའི་རྗེས་དཔག་སྐྱེ་བ་ཡོད་པ་གང་ཞིགདེས་ན་བདག་སྐྱེ་འགོག་པའི་སྐབས་འདིར་ངེས་བཟུང་དུ་སྟེ་མཐའ་གཅིག་ཏུ་ཕྱི་རྒོལ་ལ་གཞན་གྲགས་ཀྱི་རྗེས་དཔག་བསྟན་པ་ལ་དགོས་པ་ལྷག་པོ་ད་གདོད་ཅི་ཡང་མེད་པའི་ཕྱིར། ཚིག་གསལ་ལས། གཞན་གྲགས་ཀྱི་རྟགས་དེས་ངེས་པར་བརྗོད་དགོས་ཞེས་པ་དེ་ནི་དེ་ལྟ་བུ་མ་ཡིན་ནོ། །ཅིའི་ཕྱིར་ཞེ་ན་ཞེས་དང་། སྐབས་འདིར་གཞན་གྲགས་ཀྱི་རྗེས་སུ་དཔག་པའི་གནོད་པ་བརྗོད་པ་ལ་དགོས་པ་ལྷག་པོ་ཀོ་སྟེ་ད་གདོད་ཅི་ཞིག་ཡོད། ཅེས་གསུངས་པའི་ཕྱིར། ཀོ་ནི་བརྡ་རྙིང་སྟེ་ད་གདོད་ཅེས་པའོ། །གཞན་ཡང་སྔར་གྱི་སངས་རྒྱས་བསྐྱངས་ཀྱི་ཐལ་འགྱུར་གཉིས་ཀྱིས་གྲངས་ཅན་གྱི་བདག་སྐྱེ་འདོད་པ་ལ་ནང་འགལ་དང་བདག་སྐྱེ་སྒྲུབ་པའི་འཐད་པ་མེད་པར་སྟོན་ཐུབ་པར་ཐལ། དེ་གཉིས་ཀྱིས་ནང་འགལ་སྟོན་ཐུབ་པར་བཤད་ཟིན་ལ། དེ་ཐུབ་ན་དེ་ལྟར་ནང་འགལ་བསྟན་ཟིན་ཚེ་ནང་འགལ་ཡོད་པ་དེའི་ཕྱིར་ན་ཁྱེད་ཅག་གིས་བདག་སྐྱེ་ཡོད་ཅེས་རྩོད་པ་བྱེད་པ་འདི་ནི་འཐད་པ་དང་བྲལ་བ་ཡིན་ནོ། །ཞེས་སྨྲས་པ་འདི་སུན་འབྱིན་གྱི་ངག་གསལ་ཤོས་ཡིན་པའི་ཕྱིར། དེར་ཐལ། དེ་འདྲའི་ངག་དེ་སུན་འབྱིན་གསལ་ཤོས་ཡིན་པ་གང་ཞིགདེ་ལྟར་སྨྲས་པ་དེ་གྲངས་ཅན་གྱི་འདོད་པ་སུན་འབྱིན་བྱེད་པ་གསལ་ཤོས་མ་ཡིན་ན་དེའི་ལན་དུ་བདག་སྐྱེ་ཡོད་པ་འདི་འཐད་པ་དང་བྲལ་བ་ལས་བཟློག་ནས་འཐད་པ་དང་བཅས་པ་ཡིན་ཞེས་འཐད་སྒྲུབ་ཀྱི་རིགས་པས་བདག་སྐྱེ་ཡོད་པར་སྒྲུབ་རིགས་ཀྱང་མ་བསྒྲུབ་པ་དང་། སྒྲུབ་ཀྱང་གྲངས་ཅན་གྱིས་སངས་རྒྱས་པ་ལ་བདག་སྐྱེ་ཡོད་པར་སྒྲུབ་མི་ཐུབ་པའི་ཕྱིར། རྟགས་དང་པོ་གྲུབ་སྟེ། ཐལ་འགྱུར་དེ་གཉིས་ཀྱིས་བདག་སྐྱེ་སུན་འབྱིན་ནུས་པའི་རྒྱུ་མཚན་གྱིས་ཐལ་འགྱུར་གཉིས་ཀྱིས་བསྟན་པའི་སྐྱེ་བ་དོན་མེད་དང་ཐུག་མེད་ཀྱི་སྐྱོན་ཡོད་པ་དེའི་ཕྱིར་བདག་སྐྱེ་ཡོད་པར་སྒྲུབ་པ་འདི་འཐད་པ་དང་བྲལ་བའོ་ཞེས་སྨྲས་པ་དེ་ཡང་སུན་འབྱིན་ཡང་དག་ཏུ་སོང་བས་གྲངས་ཅན་གྱིས་ལན་མ་ཐེབ་པའི་ཕྱིར། ཚིག་གསལ་ལས། དེའི་ཕྱིར་བདག་སྐྱེ་འདོད་པ་ནི་འཐད་པ་དང་བྲལ་བའི་ཕྱོགས་ཏེ་སྒྲུབ་བྱེད་མེད་པའི་ཕྱོགས་ཁས་བླངས་པ་ཡིན་པས་ན་བདག་སྐྱེ་ཁས་ལེན་པ་འདི་ནི་རང་ཉིད་ཀྱིས་མེད་པ་ལ་ཡོད་པར་བཟུང་སྟེ་བདག་ཉིད་ཁོ་ན་བསླུ་བར་བྱེད་པ་བས་གཞན་ལ་བདག་སྐྱེ་ཡོད་པར་ངེས་པར་བསྐྱེད་པར་སྟེ་རྟོགས་པར་བྱེད་མི་ནུས་སོ། །ཞེས་དང་། ཐལ་འགྱུར་དེ་གཉིས་ཀྱིས་བདག་སྐྱེ་གང་གྲངས་ཅན་པ་རང་གི་དམ་བཅའི་དོན་གྱི་བདག་སྐྱེ་དེ་རིགས་པས་སྒྲུབ་པར་བྱེད་པ་ལ་ནུས་མེད་པར་བྱས་པ་འདི་ཉིད། སྐབས་འདིའི་སུན་འབྱིན་པར་བྱས་པ་ཆེས་གསལ་བོ་ཡིན་ཏེ། ཞེས་གསུངས་པའི་ཕྱིར། རྟགས་གཉིས་པ་གྲུབ་སྟེ། ཐལ་འགྱུར་དེ་གཉིས་སུན་འབྱིན་ཆེས་གསལ་པོ་སྟེ་ཡང་དག་མ་ཡིན་ན་ཐལ་འགྱུར་དེ་གཉིས་བསྟན་པ་ན་གྲངས་ཅན་གྱིས་སྔ་རྒོལ་བྱས་ནས་གཞན་དབུ་མ་པ་ལ་བདག་སྐྱེ་ཡོད་པའི་སྒྲུབ་བྱེད་འགོད་རིགས་ཀྱང་མ་བཀོད་པའི་ཕྱིར། ཟུར་དང་པོ་གྲུབ་སྟེ། རང་གི་དམ་བཅའ་ལ་གཞན་གྱིས་སུན་འབྱིན་མ་ཐུབ་ན་དེས་སླར་རང་གི་དམ་བཅས་པའི་དོན་བདག་སྐྱེ་ལ་སོགས་པ་གང་ཡིན་པ་དེ་གཞན་ལ་སྟོན་འདོད་པའི་སྔ་རྒོལ་གྱིས་རང་གི་དམ་བཅའི་དོན་དེ་སྒྲུབ་པའི་སྒྲུབ་བྱེད་འགོད་པ་ནི་རིགས་སྨྲ་སྤྱིའི་ལུགས་ཡིན་པའི་ཕྱིར། ཚིག་གསལ་ལས། གང་གི་ཕྱིར་དོན་གང་དང་གང་ཞིག་རང་གིས་དམ་བཅས་པ་དེ་ནི། རང་ཉིད་ཇི་ལྟར་ངེས་པ་སྟེ་རྟོགས་པ་བཞིན་དུ། གཞན་དག་ལ་དོན་དེ་རྟོགས་པའི་ངེས་པ་སྐྱེད་པར་འདོད་པའི་གང་ཟག་གིས་ནི། རང་གིས་ངེས་པའི་དོན་འདི་འཐད་པ་གང་གི་སྒོ་ནས་ཁོང་དུ་ཆུད་པར་བྱེད་ནུས་པའི་འཐད་པའམ་རིགས་པ་དེ་ཉིད་གཞན་ལ་བསྙད་པར་བྱ་དགོས་སོ། །དེའི་ཕྱིར་རང་གི་ཁས་བླངས་ལ་རྒོལ་བས་གནོད་པ་མི་མཐོང་ན་རང་གི་ཁས་བླངས་པའི་དམ་བཅས་པའི་དོན་གྱི་ཡིན་ཚུལ་དེ་ཚུར་སྒྲུབ་པར་བྱེད་པ་ནི་ཕ་རོལ་ཕྱི་རྒོལ་ཁོ་ནས་འགོད་པར་བྱ་བ་གང་ཡིན་པ་འདི་ནི་རེ་ཞིག་རྒོལ་བ་སྤྱིའི་ལུགས་ཡིན་ན། ཞེས་གསུངས་པའི་ཕྱིར། རྟགས་གསུམ་པ་གྲུབ་སྟེ། གྲངས་ཅན་གྱིས་སངས་རྒྱས་པ་ལ་བདག་སྐྱེ་ཡོད་པར་སྒྲུབ་པའི་གཏན་ཚིགས་འདི་ནི། གཞན་བུམ་པ་ལ་གཏན་ཚིགས་ཡང་དག་མ་ཡིན་པའི་ཕྱིར། དེར་ཐལ། གྲངས་ཅན་གྱིས་རྒྱུ་དུས་སུ་མི་གསལ་བའི་མྱུ་གུ་ཆོས་ཅན། རང་གི་བདག་ཉིད་ལས་སྐྱེ་སྟེ། རྒྱུའི་རང་བཞིན་དུ་མེད་པ་མི་སྐྱེ་བའི་ཕྱིར་དང་། ནས་འབྲས་ལ་སོགས་པའི་རྒྱུ་སོ་སོར་ངེས་པའི་ཕྱིར། རྫ་བུམ་འཇིམ་པའི་རང་བཞིན་དུ་གནས་པ་བཞིན། ཞེས་བཀོད་པའི་རྟག་པ་དང་པོ་དང་དཔེ་གཉིས་དབུ་མ་པ་ལ་མ་གྲུབ། རྟགས་གཉིས་པ་ལ་ཁྱབ་པ་མེད་པ་སོགས་བདག་སྐྱེ་སྒྲུབ་བྱེད་ཀྱི་རྟགས་གང་བཀོད་ཐམས་ཅད་དབུ་མ་པ་ལ་མ་གྲུབ་པའི་ཕྱིར། དེར་ཐལ། བདག་སྐྱེ་སྒྲུབ་པའི་ཚེ་རྟགས་ཡང་དག་མེད་པ་གང་ཞིགརྟོགས་ཆོས་གཉིས་ལྡན་གྱི་དཔེ་མེད་པའི་ཕྱིར། ཁྱབ་སྟེ། དེ་མེད་ན་བདག་སྐྱེ་སྒྲུབ་བྱེད་དུ་མི་འགྲོ་ཡང་འགྲོ་བར་རང་གིས་ཁས་བླངས་ཀྱི་རྗེས་སུ་འབྲང་བ་ཙམ་ལས་སྒྲུབ་བྱེད་ཡང་དག་མེད་པ་ཡིན་པའི་ཕྱིར། ཚིག་གསལ་ལས། བདག་སྐྱེ་སྒྲུབ་བྱེད་གྲངས་ཅན་གྱིས་བཀོད་པ་འདི་གཞན་དབུ་མ་པ་ལ་བདག་སྐྱེ་སྒྲུབ་ནུས་ཀྱི་གཏན་ཚིགས་ཀྱང་མ་ཡིན་ནོ། །དེས་ན་དེ་སྒྲུབ་པའི་གཏན་ཚིགས་མེད་པ་དང་། རྒྱུ་དུས་སུ་ཡོད་པ་སྐྱེ་བའི་མཐུན་དཔེ་མེད་པའི་ཕྱིར་ན་རང་གི་དམ་བཅའ་བའི་དོན་གྱི་བདག་སྐྱེ་སྒྲུབ་པར་བྱེད་པའི་རིགས་པ་ནི་རང་ཉིད་ཁས་འཆེ་བའི་སྟེ་རང་གི་སྒྲུབ་བྱེད་ཡིན་པར་ཁས་བླངས་པའི་རྗེས་སུ་འབྲང་པ་འབའ་ཞིག་སྒྲུབ་བྱེད་དུ་ཉེ་བར་བཀོད་པ་ཡིན་ཏེ། ཞེས་གསུངས་པའི་ཕྱིར། གཉིས་པ་ཕྱི་རྒོལ་འགའ་ཞིག་ལ་གཞན་གྲགས་བརྗོད་དགོ་ནའང་བརྗོད་པར་བསྟན་པ་ལ། རྩོད་པ་དང་། ལན་གཉིས། དང་པོ་ནི། ལེགས་ལྡན་ན་རེ། གཞན་ལ་གྲགས་པའི་མཐུན་སྣང་གི་རྗེས་དཔག་ལ་མ་བརྟེན་པར་བདག་སྐྱེ་འགོག་ནུས་ཀྱང་། དབུ་མ་པ་རང་ལ་གྲགས་པའི་རྗེས་དཔག་ངེས་པར་བརྗོད་རིགས་པར་ཐལ། བཅོམ་ལྡན་འདས་ཀྱི་མདོ་དུ་མར་ཡང་གཏན་ཚིགས་ལྔ་ལ་སོགས་པ་བཤད་ལ། ཀླུ་སྒྲུབ་ཀྱི་གཞུང་དུའང་གཏན་ཚིགས་དུ་མ་བཤད་ཡོད་པས་ཁྱོད་རང་ཐལ་འགྱུར་ཁོ་ན་བཤད་པ་ནི་གཞུང་དེ་དག་དང་མི་མཐུན་པར་འགྱུར་བའི་ཕྱིར། ཞེས་རྩོད་ཚུལ་ནི། ཚིག་གསལ་ལས། ཅི་སྟེ་ཡང་སྟེ་ངེས་པར་ཡང་དབུ་མ་པ་རང་གི་ལུགས་ཀྱི་རྗེས་སུ་དཔག་པས་བདག་སྐྱེ་ལ་འགལ་བ་གདོད་མི་ཟ་བར་བརྗོད་པར་བྱ་དགོས་པ་ཡིན་ནོ་ཞེ་ན། ཞེས་བྱུང་། གཉིས་པ་ལན་ནི། རྒོལ་བ་འགའ་ཞིག་ལ་གཞན་གྲགས་ཀྱི་རྗེས་དཔག་སྟོན་དགོས་ན་ཡང་སངས་རྒྱས་བསྐྱངས་ཀྱི་སྦྱོར་ངག་དེས་སྟོན་པར་ཐལ། བུདྡྷ་པཱ་ལི་ཏ་ལས། དངོས་པོ་བདག་གི་བདག་ཉིད་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང་། ཞེས་གསུངས་པའི་ཕྱིར། ཁྱབ་སྟེ། གཞུང་དེད་ཐལ་འགྱུར་གཉིས་ཀྱི་ཆོས་ཅན་དང་། ཐལ་འགྱུར་དང་པོའི་བསྒྲུབ་བྱ་དང་རྟགས་གཉིས་བསྟན་པ་གང་ཞིག་གཞན་གྲགས་ཀྱི་ཆོས་ཅན་རྟགས་ཆོས་དང་བཅས་པ་བསྟན་པའི་ཕྱིར། ཟུར་ཕྱི་མ་དེར་ཐལ། གཞུང་དེས་གྲངས་ཅན་པས་རྒྱུའི་ངོ་བོར་གྲུབ་ཅིང་མངོན་པར་མི་གསལ་བར་འདོད་རྒྱུའི་མྱུ་གུ་ལ་སོགས་པའི་དངོས་པོ་རྣམས་ཆོས་ཅན། སླར་ཡང་སྐྱེ་བ་ལ་དགོས་པ་མེད་དེ། རང་གི་བདག་ཉིད་དུ་གྲུབ་ཟིན་པའི་ཕྱིར། དཔེར་ན་མངོན་པར་གསལ་ཟིན་གྱི་བུམ་པ་བཞིན། ཞེས་པའི་རྟགས་སྦྱོར་རྣམས་དག་གཅིག་ཀྱང་བསྟན་པའི་ཕྱིར། དེར་ཐལ། གཞུང་འདིས་དེ་འདྲའི་རྟགས་སྦྱོར་རྣམ་དག་དེའི་ཆོས་ཅན་དང་དཔེ་བསྟན་པ་གང་ཞིགདེ་འདྲའི་རྟགས་སྦྱོར་རྣམ་དག་གི་གཏན་ཚིགས་ཀྱང་བསྟན། བསྒྲུབ་བྱའི་ཆོས་ཀྱང་བསྟན་པའི་ཕྱིར། རྩ་རྟགས་དང་པོ་གྲུབ་སྟེ། མདོར་བསྟན་གྱི་དེ་དག་གི་ཞེས་པས་རྟགས་སྦྱོར་ཡང་དག་གི་ཆོས་ཅན་དང་དཔེ་གཉིས་ཀྱང་བསྟན་པའི་ཕྱིར། །དེར་ཐལ། མདོར་བསྟན་གྱི་གཞུང་འདིས་དངོས་པོ་རྣམས་བདག་གི་བདག་ཉིད་ལས་སྐྱེ་བ་མེད་དེ། ཡོད་ན་དངོས་པོ་བདག་གི་བདག་ཉིད་དུ་ཡོད་པ་དེ་དག་གི་སླར་ཡང་སྐྱེ་བ་དེ་དོན་མེད་པར་འགྱུར་བའི་ཕྱིར་དང་། ཞེས་བསྟན་པ་གང་ཞིགདེ་ལས་དངོས་པོ་བདག་གི་ཞེས་སོགས་ཀྱི་དངོས་པོ་ཞེས་པས་གྲངས་ཅན་གྱི་རྒྱུ་དུས་སུ་མི་གསལ་བ་འདོད་རྒྱུའི་མྱུ་གུ་ལ་སོགས་པའི་དངོས་པོ་ཆོས་ཅན་དེ་བསྟན། བདག་གི་བདག་ཉིད་ཅེས་པས་རང་གི་བདག་ཉིད་དུ་གྲུབ་ཟིན་པའི་མཐུན་དཔེ་གསལ་བའི་དབུ་མ་པ་ལྟ་བུ་དེ་གསྟན་ལ། དཔེ་བུམ་གསལ་དེ་ཡང་རང་གི་བདག་ཉིད་དུ་གྲུབ་ཟིན་ནས་ཡོད་པ་ཡིན་པས་སླར་ཡང་སྐྱེ་བ་ལ་དོན་མེད་པ་ནི་གྲངས་ཅན་དང་དབུ་མ་པ་གཉིས་ཀ་ལ་གྲུབ་པའི་ཕྱིར། རྟགས་དང་པོ་གྲུབ་སྟེ། རྒྱས་བཤད་ཀྱི་དངོས་པོ་བདག་གི་བདག་ཉིད་དུ་ཡོད་པ་རྣམ་དག་ལ་ནི་ཞེས་པ་འདིས། མདོར་བསྟན་གྱི་སྦྱོར་ངག་གི་མཐུན་དཔེ་དང་ཆོས་ཅན་དང་གཉིས་བསྟན་པ་གང་ཞིགརྒྱས་བཤད་ཀྱི་དངོས་བདག་གི་བདག་ཉིད་དུ་ཡོད་པ་རྣམས་ལ་ནི་ཞེས་པ་ནི་མདོར་བསྟན་གྱི་དེ་དག་གི་ཞེས་པའི་རྒྱས་བཤད་དང་། རྒྱས་བཤད་ཀྱི་ཡང་སྐྱེ་བ་ལ་དགོས་པ་མེད་དོ་ཞེས་པ་ནི་དང་། མདོར་བསྟན་གྱི་སྐྱེ་བ་དོན་མེད་པ་ཉིད་དུ་འགྱུར་རོ། །ཞེས་པའི་རྒྱས་བཤད་ཀྱི་གཞུང་ཡིན་པའི་ཕྱིར། ཚིག་གསལ་ལས། གཞན་གྲགས་ཀྱི་གཏན་ཚིགས་འདི་ཡང་སློབ་དཔོན་སངས་རྒྱས་བསྐྱངས་ཀྱིས་བརྗོད་པ་ཡིན་ནོ། །ཞེས་པ་ནས། རྒྱུ་མཚན་འདི་ལྟར་སངས་རྒྱས་བསྐྱངས་ཀྱི་ངག་ཚིག་གི་རང་གི་བདག་ཉིད་དུ་ཡོད་པ་དག་ལ་ནི་ཡང་ཡིན་ལ། རང་གི་བདག་ཉིད་དུ་ཡོད་པ་ཞེས་པའི་ངག་འདིས་ནི་མྱུ་གུ་སོགས་བདག་སྐྱེ་མེད་པར་སྒྲུབ་པའི་ཆོས་གཉིས་ལྡན་གྱི་ཆོས་མཐུན་པའི་དཔེ་ལ་ཡང་དག་པ་གཞན་གྲངས་ཅན་ལ་རབ་ཏུ་གྲགས་པ། བསྒྲུབ་པར་བྱ་བ་སླར་ཡང་མི་སྐྱེ་བ་དང་སྒྲུབ་པར་བྱེད་པའི་ཆོས་རང་གི་བདག་ཉིད་དུ་ཡོད་པ་གཉིས་ཀ་དང་ལྡན་པ་ཉེ་བར་བཟུང་བ་སྟེ་ཉེ་བར་བསྟན་པ་ཡིན་ནོ། །ཞེས་གསུངས་པའི་ཕྱིར། དེ་ལ་རྟགས་ཆོས་གཉིས་ལྡན་གྱི་མཐུན་དཔེ་ཞེས་པ་ནི་བུམ་གསལ་ནི། རང་གི་བདག་ཉིད་དུ་གྲུབ་ཟིན་ནས་ཡོད་པ་ཡང་ཡིན་ལ། དེ་ཡིན་ན་སླར་ཡང་སྐྱེ་བ་ལ་དགོས་པ་མེད་པས་ཁྱབ་པས་ཁྱབ་པའང་ཡོད་པ་ཡིན་ལ། དེས་དེ་དང་ཆོས་མཐུན་དུ་སྦྱར་རྒྱུའི་མྱུ་གུ་རང་གི་བདག་ཉིད་དུ་གྲུབ་ཟིན་ནས་ཡོད་ལ། དེ་ཡོད་ན་སླར་ཡང་སྐྱེ་བ་ལ་དགོས་པ་མེད་པས་ཁྱབ་པ་ཡང་ཡོད་དགོས་པ་ལ་ངེས་པར་མཚུངས་པའི་རྒྱུ་མཚན་གྱིས་རྟགས་ཆོས་གཉིས་ལྡན་གྱི་དཔེ་ཞེས་བརྗོད་པ་ཡིན་ཏེ། དེས་བུམ་གསལ་ལ་རྟགས་རང་གི་བདག་ཉིད་དུ་ཡོད་ཟིན་པ་ཡིན་ན་བསྒྲུབ་བྱའི་ཆོས་སླར་ཡང་སྐྱེ་བ་དོན་མེད་ཡིན་པས་ཁྱབ་པ་དང་ལྡན་པའི་དཔེ་དེ་ལ་དེ་ལྟར་བརྗོད་པའི་ཕྱིར། བུམ་གསལ་ལ་དེ་འདྲའི་ཁྱབ་པ་དེ་གཞན་གྲངས་ཅན་གྱིས་ངེས་ཟིན་པ་ཡིན་པས་ན་དེས་དེ་གཞན་ལ་རབ་ཏུ་གྲགས་པ་ཞེས་བཤད་དོ། །རྩ་རྟགས་གཉིས་པ་གྲུབ་སྟེ། གཞན་གྲགས་ཀྱི་རྟགས་ཡང་དག་དེ་ཡང་མདོར་བསྟན་གྱི་དེ་དག་གི་ཞེས་པའི་བསྟན་པའི་ཕྱིར། དེར་ཐལ། དེ་དག་གི་ཞེས་པས་དངོས་པོ་བདག་གི་བདག་ཉིད་དུ་ཡོད་པ་ཞེས་པ་དེ་བསྟན་པ་བསྒྲུབ་ཟིན་པ་གང་ཞིགདེའི་ཆོས་ཅན་དང་མཐུན་དཔེ་བསྟན་པ་མ་ཟད་གཏན་ཚིགས་ཀྱང་བསྟན་པའི་ཕྱིར་ཏེ། བདག་གི་བདག་ཉིད་དུ་ཡོད་པ་སྟེ་རང་གི་བདག་ཉིད་དུ་གྲུབ་ཟིན་པ་ཞེས་པ་ཡང་བསྟན་ལ། དེ་ནི་སྐབས་འདིའི་རྟགས་ཡང་དག་ཡིན་པའི་ཕྱིར། ཚིག་གསལ་ལས། དེ་ལ་དེ་དག་གི་ཞེས་བྱ་བ་འདིས་ནི་རྒྱས་བཤད་ཀྱི་རང་གི་བདག་ཉིད་དུ་ཡོད་པ་ཞེས་པ་དེ་འཛིན་པ་སྟེ་སྟོན་པ་ཡིན་ནོ། །ཞེས་དང་། དེ་ལ་རང་གི་བདག་ཉིད་དུ་ཡོད་པ་ཞེས་བྱ་བ་འདིས་ནི་གཞན་གྲགས་ཀྱི་གཏན་ཚིགས་འཛིན་པ་སྟེ་སྟོན་པ་ཡིན་ནོ། །ཞེས་གསུངས་པའི་ཕྱིར་རོ། རྩ་རྟགས་གསུམ་པ་གྲུབ་སྟེ། མདོར་བསྟན་གྱི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་ཞེས་པས་བསྒྲུབ་བྱ་སླར་ཡང་སྐྱེ་བ་ལ་དགོས་པ་མེད་དོ། །ཞེས་པས་བསྒྲུབ་བྱ་བསྟན་པའི་ཕྱིར། དེར་ཐལ། མདོར་བསྟན་དུ་སླར་ཡང་གི་སྒྲ་མེད་ཀྱང་རྒྱས་བཤད་དུ་ཡང་སྐྱེ་བ་ལ་དགོས་པ་མེད་དེ། ཞེས་སླར་ཡང་གི་སྒྲ་ཡོད་ལ། རྒྱས་བཤད་ཀྱི་ཡང་སྐྱེ་བ་མདོར་བསྟན་གྱི་སྐྱེ་བ་དོན་མེད་པ་སོགས་ཀྱི་རྒྱས་བཤད་ཡིན་པའི་ཕྱིར། ཚིག་གསལ་ལས། མདོར་བསྟན་གྱི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང་ཞེས་བྱ་བ་འདིས་ནི་གཞན་གྲགས་ཀྱི་རྗེས་དཔག་གིས་བསྒྲུབ་བར་བྱ་བའི་ཆོས་འཛིན་པ་ཡིན་ནོ། །ཞེས་གསུངས་པའི་ཕྱིར། དེ་ནི་སླར་ཡང་སྐྱེ་བ་དོན་མེད་བསྒྲུབ་བྱར་བཟུང་བའི་གཞན་གྲགས་ཡིན་ནོ། །དེ་ལས་གཞན་ཡང་མདོར་བསྟན་གྱི་གཞུང་འདིས་བདག་སྐྱེ་མེད་པ་བསྒྲུབ་བྱའི་ཆོས་སུ་བཟུང་བའི་གཞན་གྲགས་ཡང་དག་གཅིག་ཀྱང་དངོས་སུ་བསྟན་ཏེ། སྐྱེས་བུ་ལས་ཐ་དད་པའི་ངོ་བོ་རྣམས་ཆོས་ཅན། བདག་ལས་སྐྱེ་བ་མེད་དེ། རང་གི་བདག་ཉིད་དུ་ཡོད་པའི་ཕྱིར། དཔེར་ན་སྐྱེས་བུ་བཞིན། ཞེས་པའི་རྟགས་སྦྱོར་འདི་དངོས་བསྟན་ཕལ་བའི་ཚུལ་དུ་འཕངས་པའི་ཕྱིར། དེར་ཐལ། མདོར་བསྟན་གྱི་དངོས་པོ་རྣམས་ཞེས་པའི་སྦྱོར་བ་དེའི་ཆོས་ཅན་བསྟན། བདག་གི་བདག་ཉིད་ལས་སྐྱེ་བ་མེད་དེ། ཞེས་པའི་སྦྱོར་བ་དེས་བསྒྲུབ་བྱའི་ཆོས་བསྟན། དེ་དག་གི་ཞེས་པས་སྦྱོར་བ་དེའི་གཏན་ཚིགས་བསྟན་པའི་ཕྱིར། དེས་ན་སངས་རྒྱས་བསྐྱངས་ལ་གཞན་གྲགས་ཀྱི་གཏན་ཚིགས་དང་དཔེ་མ་བརྗོད་པའི་སྐྱོན་མེད་པར་ཐལ། མདོར་བསྟན་གྱི་ངག་དཔེ་གཞན་གྲགས་ཀྱི་གཏན་ཚིགས་དེ་སྒྲུབ་ངག་ཡན་ལག་ལྔ་ལྡན་གྱི་སྒོ་ནས་བཤད་པའི་ཕྱིར། དེར་ཐལ། འགྲེལ་ངག་དེ། རྒྱུ་དུས་སུ་མི་གསལ་བར་ཡོད་པར་འདོད་རྒྱུའི་དངོས་པོ་རྣམས་སླར་ཡང་སྐྱེ་བ་དོན་མེད་དེ། དངོས་པོ་རང་གི་བདག་ཉིད་དུ་ཡོད་ན་སླར་ཡང་སྐྱེ་བ་དོན་མེད་པས་ཁྱབ་པའི་ཕྱིར། དཔེར་ན་མངོན་པར་གསལ་ཟིན་གྱི་བུམ་པ་བཞིན། མངོན་པར་གསལ་ཟིན་གྱི་བུམ་པ་རང་གི་བདག་ཉིད་དུ་གྲུབ་ཟིན་པ་དེ་བཞིན་དུ་དངོས་པོ་རྣམས་རང་གི་བདག་ཉིད་དུ་གྲུབ་ཟིན་པ་ཡིན་ནོ། །དེ་བས་ན་དངོས་པོ་རང་གི་བདག་ཉིད་དུ་གྲུབ་ཟིན་པའི་ཕྱིར་དངོས་པོ་རྣམས་སླར་ཡང་སྐྱེ་བ་དོན་མེད་དོ། །ཞེས་པས་རང་གི་བདག་ཉིད་དུ་ཡོད་པ་རྟགས་ཡང་དག་ཏུ་བསྟན་པའི་ཕྱིར། དཔེར་ན་སྒྲ་དེ་མི་རྟག་སྟེ། བྱས་ན་མི་རྟག་པའི་ཁྱབ་པའི་ཕྱིར། བྱས་ན་མི་རྟག་པས་ཁྱབ་སྟེ། དཔེར་ན་བུམ་པ་བཞིན། བུམ་པ་བྱས་པ་དེ་བཞིན་དུ་སྒྲ་ཡང་བྱས། དེའི་ཕྱིར་སྒྲ་ཡང་བྱས་པའི་ཕྱིར་མི་རྟག་པ་ཡིན་ནོ། །ཞེས་པའི་ཉེ་བར་སྦྱར་བ་དེས་བྱས་པ་རྟགས་ཡང་དག་ཏུ་བསྟན་པ་བཞིན་ཡིན་པའི་ཕྱིར་རོ། །ཚིག་གསལ་ལས། དེ་ལ་ཇི་ལྟར་སྒྲ་མི་རྟག་སྟེ། བྱས་ན་མི་རྟག་པའི་ཕྱིར་རོ། །ཞེས་པ་ནས། འགྲེལ་ངག་གིས་དེ་ལྟར་སྒྲུབ་ངག་ཡང་དག་བསྟན་པས་ན་འགྲེལ་ངག་དེས་གཏན་ཚིགས་དང་དཔེ་མ་བརྗོད་པའི་ཕྱིར་དང་ཞེས་ལེགས་ལྡན་ཁྱེད་ཀྱིས་ཇི་སྟེ་བརྗོད་པར་བྱེད། ཅེས་གསུངས་པའི་ཕྱིར། སྒྲུབ་ངག་ཡན་ལག་ལྔའི་ངོས་འཛིན་ལ་མི་ཐུབ་པ་མང་ཡང་ཚིག་གསལ་གྱི་གཞུང་གི་དངོས་བསྟན་ལྟར་སྦྱར་ན། དམ་བཅའ་དང་། ཁྱབ་པ་དང་། དཔེ་དང་། ཉེར་གཏོད་དང་། མཇུག་སྡུད་དང་ལྔ་ལ་སྒྲུབ་ངག་ཡན་ལག་ལྔར་ངོས་འཛིན་པ་མཐུན་པར་རང་རེས་མཁས་པ་མང་པོས་བཤད་པའི་ཕྱིར་རོ། །སྐབས་འདིའི་སྒྲུབ་ངག་དང་སྦྱར་ནས་ཡན་ལག་དེ་ལྔ་ངོས་འཛིན་ཚུལ་ཡོད་དེ། དངོས་པོ་རྣམས་སླར་ཡང་སྐྱེ་བ་མེད་དེ། ཞེས་པ་དམ་བཅའ་དང་། རང་གི་བདག་ཉིད་དུ་ཡོད་ན་སླར་ཡང་སྐྱེ་བ་དོན་མེད་པས་ཁྱབ་ཅེས་པས་ཁྱབ་པ་དང་། དཔེར་ན་མངོན་པར་གསལ་ཟིན་གྱི་བུམ་པ་བཞིན་ཞེས་པས་ཁྱབ་པའི་དཔེ་དང་། མངོན་པར་གསལ་ཟིན་གྱི་བུམ་པ་རང་གི་བདག་ཉིད་དུ་གྲུབ་ཟིན་པ་དེ་བཞིན་དུ་དངོས་པོ་རྣམས་རང་གི་བདག་ཉིད་དུ་གྲུབ་ཟིན་པ་ཡིན་ནོ། །ཞེས་པས་རྟཊ་དང་དཔེ་འདྲ་བར་བརྗོད་པ་ཉེར་གཏོད་དང་། དེ་བས་ན་དངོས་པོ་རང་གི་བདག་ཉིད་དུ་གྲུབ་ཟིན་པའི་ཕྱིར་དངོས་པོ་རྣམས་སླར་ཡང་སྐྱེ་བ་དོན་མེད་དོ། །ཞེས་པ་སྔ་མ་རྣམས་ཀྱི་དོན་བསྡུས་ཏེ་བསྟན་པས་མཇུག་སྡུད་ཡིན་པའི་ཕྱིར་རོ། །ཡང་མཁས་དབང་སྟག་ལུང་གྲགས་པའི་གསུངས་ལྟར་སྒྲུབ་ངག་ཡན་ལག་ལྔ་བོ་ཚིག་གསལ་གྱི་དངོས་ཟིན་ལྟར་སྦྱར་བ་ཤིན་ཏུ་ལེགས་ཏེ། སྒྲ་མི་རྟག་སྟེ། བྱས་པ་མི་རྟག་པའི་ཕྱིར། བྱས་ན་མི་རྟག་པས་ཁྱབ་པར་མཐོང་སྟེ་བུམ་པ་བཞིན། བུམ་པ་བཞིན་ཏུ་སྒྲ་ཡང་བྱས་པ་ཡིན། དེའི་ཕྱིར་བྱས་པ་ཉིད་ཀྱི་ཕྱིར་སྒྲ་མི་རྟག་པ་ཡིན། ཞེས་རིམ་པས་དམ་བཅའ་དང་། རྟགས་དང་དཔེ་མ་ཁྱབ་པ་དང་། དཔེ་དོན་ཉེར་སྦྱར་དང་། མཇུག་སྡུད་དེ། དེ་འདྲའི་ཡན་ལག་ལྔ་འགྲེལ་བ་ཚིག་གསལ་གྱིས་གསལ་བར་བཤད་པའི་ཕྱིར། དང་པོ་གྲུབ་སྟེ། ཚིག་གསལ་ལས། དེ་ལ་ཇི་ལྟར་སྒྲ་ནི་མི་རྟག་སྟེ། ཞེས་པས་སྒྲ་མི་རྟག་པ་ཡིན་པས་དམ་བཅའ་ཙམ་བཤད་པའི་ཕྱིར། གཉིས་པ་གྲུབ་སྟེ། དེ་ཉིད་ལས། བྱས་པ་མི་རྟག་པའི་ཕྱིར། ཞེས་པས་རྟགས་བསྟན་པའི་ཕྱིར། དེར་ཐལ། སྒྲ་ནི་མི་རྟག་ཅེས་དམ་བཅས་པ་ན། རྒྱུ་མཚན་གང་གི་ཕྱིར་སྙམ་ན་ངག་ཏུ་མ་བརྗོད་ཀྱང་སྒྲ་བྱས་པ་ལ་བསམ་ནས་བྱས་པ་ནི་མི་རྟག་པ་ཡིན་ཞེས་པས་བྱས་པ་ཡིན་པའི་རྒྱུ་མཚན་གྱིས་སྒྲ་མི་རྟག་པ་ཡིན་པར་བསྟན་པའི་ཕྱིར། གསུམ་པ་གྲུབ་སྟེ། དེ་ཉིད་ལས། བྱས་པ་ནི་མི་རྟག་པར་མཐོང་སྟེ། དཔེར་ན་བུམ་པ་བཞིན། ཞེས་པས་དཔེ་ལ་ཁྱབ་པ་བསྟན་ཚུལ་ཤིན་ཏུ་གསལ་བའི་ཕྱིར། དེར་ཐལ། བྱས་པ་ཡིན་པའི་རྒྱུ་མཚན་གྱིས་མི་རྟག་པ་ཡིན་པར་བསྟན་པ་ནི་བྱས་ན་མི་རྟག་པ་ཡིན་དགོས་སམ་སྙམ་པ་ན་བྱས་པ་ལ་མི་རྟག་པས་ཁྱབ་སྟེ། དཔེར་ན་བུམ་པ་བྱས་པ་ཡིན་པས་ན་མི་རྟག་པ་ཡིན་པ་བཞིན་ནོ་ཞེས་དཔེ་ལ་བརྟེན་ནས་ཁྱབ་པ་བསྟན་པའི་ཕྱིར། བཞི་པ་གྲུབ་སྟེ། དེ་ཉིད་ལས། དེ་བཞིན་དུ་སྒྲ་ཡང་བྱས་པ་ཡིན་ཏེ། ཞེས་པས་དཔེ་དོན་ཉེ་བར་སྦྱར་ནས་བསྟན་པའི་ཕྱིར། དེར་ཐལ། ]བྱས་ན་མི་རྟག་པས་ཁྱབ་ཀྱང་སྒྲ་བྱས་པ་ཡིན་ནམ་སྙམ་པ་ན་བུམ་པ་བཞིན་དུ་སྒྲ་ཡང་བྱས་པ་ཡིན་ཞེས་དཔེ་དོན་གཉིས་སྦྱར་ནས་བསྟན་པའི་ཕྱིར། ལྔ་པ་གྲུབ་སྟེ། དེ་ཉིད་ལས། དེའི་ཕྱིར་བྱས་པ་ཉིད་ཀྱི་ཕྱིར་མི་རྟག་པ་ཡིན་ནོ། །ཞེས་པས་མཇུག་སྡུད་བསྟན་པ་ཡིན་པའི་ཕྱིར། དེར་ཐལ། ཡན་ལག་དང་པོའི་དམ་བཅའ་བཞགགཉིས་པས་དེ་སྒྲུབ་ཀྱི་སྒྲུབ་བྱེད་བསྟན། གསུམ་པས་དཔེ་དོན་སྦྱར་ནས་རྗེས་ལྡོག་གི་ཁྱབ་པ་གཉིས་བསྟན། བཞི་པས་ཕྱོགས་ཆོས་བསྟན་ནས་དེ་དག་ངེས་པ་ན་སྒྲ་བྱས་པ་ཡིན་པས་མི་རྟག་པ་རྟོགས་པའི་རྗེས་དཔག་སྐྱེད་པར་བྱེད་པ་དེས་མཇུག་གྲུབ་པའི་ཕྱིར་རོ། །གཉིས་པ་གཞན་གྲགས་འདི་ལ་གཞན་གྱིས་སྨྲས་པའི་ཉེས་པ་མ་བསལ་ཡང་སྐྱོན་མེད་ཚུལ་ནི། སྐབས་འདིའི་གཞན་གྲགས་ཀྱི་སྦྱོར་བ་གཉིས་པོ་འདི་ལ་གཞན་གྱིས་སྨྲས་པའི་ཉེས་པ་མ་བསལ་ཡང་སྐྱོན་མེད་པར་ཐལ། གཞན་གྲགས་གཉིས་པོ་ལ་བསལ་དགོས་པའི་ཉེས་པའི་སྐྱོན་མེད་པའི་ཕྱིར། དེར་ཐལ། སངས་རྒྱས་བསྐྱངས་ཀྱིས་ཕ་རོལ་གྲངས་ཅན་ལ། རང་གི་བདག་ཉིད་དུ་ཡོད་པའི་རྟགས་ཀྱིས་སྐྱེ་ལྡན་གྱི་དངོས་པོ་མི་གསལ་བ་རྣམས་སླར་ཡང་སྐྱེ་བ་དོན་མེད་དུ་བསྒྲུབ་ནའང་གྲུབ་ཟིན་སྒྲུབ་པའི་སྐྱོན་དང་། འགལ་བའི་སྐྱོན་དང་། མ་ངེས་པའི་སྐྱོན་དང་། མ་ངེས་པའི་དོགས་པ་མེད་པ་གང་ཞིགརང་གི་བདག་ཉིད་དུ་ཡོད་པའི་རྟགས་དེས་གྲངས་ཅན་གྱི་ངོར་སྐྱེས་བུ་མ་ཡིན་པའི་དངོས་པོ་རྣམས་བདག་ལས་སྐྱེ་བ་མེད་པར་བསྒྲུབ་ན་གྲུབ་ཟིན་སྒྲུབ་པ་དང་། འགལ་བ་དང་། མ་ངེས་པའི་དོགས་པ་མེད་པའི་ཕྱིར། རྩ་རྟགས་དང་པོ་གྲུབ་སྟེ། དེ་ལྟར་སྒྲུབ་ཚེ་གྲུབ་ཟིན་སྒྲུབ་པ་དང་། འགལ་བའི་དོགས་པ་མེད་པ་གང་ཞིགམ་ངེས་པའི་དོགས་པ་ཡང་མེད་པའི་ཕྱིར། རྟགས་དང་པོ་མ་གྲུབ་ན། སངས་རྒྱས་བསྐྱངས་ལ་གཞན་གྲགས་ཀྱི་རྟགས་དཔེ་མ་བརྗོད་པའི་སྐྱོན་མེད་པར་མ་ཟད་དེ་ལ་གཞན་གྱིས་ཉེས་པ་གྲུབ་ཟིན་སྒྲུབ་པ་དང་ཁྱབ་པ་འགལ་ཞེས་བརྗོད་པའི་ཉེས་པ་མ་བསལ་བའི་སྐྱོན་ཡང་མེད་པར་ཐལ། སློབ་དཔོན་སངས་རྒྱས་བསྐྱངས་ཀྱིས་གྲངས་ཅན་ལ། རྒྱུ་དུས་ནས་མངོན་པར་མི་གསལ་བར་ཡོད་པར་འདོད་པའི་རྫ་བུམ་ཆོས་ཅན། སླར་ཡང་སྐྱེ་བ་དོན་མེད་དེ། རང་གི་བདག་ཉིད་དུ་གྲུབ་ཟིན་ནས་ཡོད་པའི་ཕྱིར། དཔེར་ན་མངོན་གསལ་གྱི་བུམ་པ་བཞིན། ཞེས་བཀོད་པའི་ཚེ་སྦྱོར་བ་འདི་ལ་གྲངས་ཅན་གྱིས་བརྟགས་ནས་གྲུབ་ཟིན་སྒྲུབ་པའི་སྐྱོན་མེད་པ་གང་ཞིགགཏན་ཚིགས་འགལ་བའི་སྐྱོན་མེད་པའི་ཕྱིར། དང་པོ་གྲུབ་སྟེ། སྐབས་འདིར་ཕྱིར་རྫ་བུམ་དེ་ཆོས་ཅན་དུ་བཀོད་ནས་སླར་ཡང་སྐྱེ་བ་དོན་དུ་སྒྲུབ་ནས་མངོན་གསལ་གྱི་རྫ་བུམ་སླར་ཡང་སྐྱེ་བ་དོན་མེད་དུ་བསྒྲུབ་པ་ཡིན་ན་ངེད་ཀྱིས་གྲུབ་ཟིན་སྒྲུབ་པ་དང་། ]མི་གསལ་བའི་རྫ་བུམ་དེ་ལྟར་བསྒྲུབ་ན་ནི་རང་གི་བདག་ཉིད་དུ་གྲུབ་ཟིན་པ་ཡོད་ཀྱང་རང་གི་བདག་ཉིད་དུ་གྲུབ་པ་ལས་སླར་ཡང་མི་སྐྱེ་བས་ཁྱབ་པ་འགལ་བའི་སྐྱོན་བརྗོད་འབྱུང་བའི་དེ་ལ་ཉེས་པ་དེ་སེལ་དགོས་ཀྱང་སྦྱོར་ངག་དེས་གྲངས་ཅན་གྱིས་རྒྱུ་དུས་སུ་མི་གསལ་བར་ཡོད་པར་འདོད་རྒྱུའི་རྫ་བུམ་སླར་ཡང་སྐྱེ་བ་དོན་མེད་ཡིན་པར་མ་རྟོགས་པས་འདིར་དེ་འདྲའི་རྫ་བུམ་སླར་ཡང་སྐྱེ་བ་དོན་མེད་ཡིན་པ་བསྒྲུབ་བྱར་བཟུང་བ་ཡིན་ལ། དེ་ནི་ཁོ་རང་གིས་མི་གསལ་བར་ཡོད་པ་དེ་སླར་ཡང་སྐྱེ་བ་དོན་མེད་དུ་ཐལ་ཟེར་བ་ཡིན་པར་ཚིག་ཟིན་ལ་བསྟན་པ་དེ་ཤེས་བཞིན་དུ་བསྙོན་འདེགས་ན། མ་གཏོགས་གསལ་བའི་བུམ་པ་ལ་ཟེར་བ་ཡིན་ན་མི་གསལ་བའི་བུམ་པ་ལ་ཟེར་ཞེས་བརྟགས་པ་ལ་མི་འཇུག་པའི་ཕྱིར། ཚིག་གསལ་ལས། གྲངས་ཅན་པ་དགནས། ཡིན་པའི་ཕྱིར་ལ། ཞེས་དང་། སངས་རྒྱས་བསྐྱངས་ཀྱི་གཞན་གྲགས་འདི་ལ་གྲངས་ཅན་གྱིས་དམ་བཅའ་ལ་བརྟགས་ནས་ངེད་ཅག་གིས་སྒྲུབ་ཟིན་པ་ལ་སྒྲུབ་པའི་ཕྱོགས་ཀྱི་སྐྱོན་བརྗོད་པ་ཉིད་དུ་དོགས་པ་ག་ལ་ཡོད། ཅེས་གསུངས་པའི་ཕྱིར། གཉིས་པ་གྲུབ་སྟེ། སྦྱོར་བ་དེ་ལ་འགལ་ཁྱབ་ཀྱི་ལན་འདེབས་མི་ནུས་པའི་ཕྱིར། དེར་ཐལ། གྲངས་ཅན་གྱིས་རྒྱུ་དུས་སུ་མི་གསལ་བར་ཡོད་པར་འདོད་རྒྱུའི་རྫ་བུམ་དེ་རང་གི་བདག་ཉིད་དུ་གྲུབ་ཟིན་ནས་ཡོད་ཀྱང་སླར་ཡང་སྐྱེ་དགོས་པར་འདོད། མངོན་གསལ་གྱི་རྫ་བུམ་རང་གི་བདག་ཉིད་དུ་གྲུབ་ཡོད་པ་དེ་སླར་ཡང་སྐྱེ་མི་དགོས་པར་འདོད་པས་ན་དེའི་ལུགས་ལ་རང་གི་བདག་ཉིད་དུ་གྲུབ་ཟིན་ནས་ཡོད་ན་སླར་ཡང་སྐྱེ་བ་དོན་མེད་ཡིན་མིན་གང་གིས་ཀྱང་མ་ཁྱབ་པས་འགལ་ཁྱབ་ཀྱི་ལན་འདེབས་མི་ནུས་ལ། ཁྱབ་པ་མ་ངེས་ཀྱི་ལན་འདེབས་ཀྱང་ཁྱབ་མེད་ཀྱི་ལན་འདེབས་པ་ཙམ་ནི་རྟགས་སྦྱོར་གང་ལ་ཡང་འོང་བས་ཏེ་ཐམས་ཅད་སེལ་དགོས་པ་ལེགས་ལྡན་ཁྱེད་ཀྱང་མི་འདོད་པའི་ཕྱིར། སེལ་ཀྱང་མི་ནུས་པའི་ཕྱིར། གོང་གི་རྟགས་གཉིས་པ་སྦྱོར་བ་དེ་ལ་མ་ངེས་པའི་དོགས་པ་མེད་པ་གྲུབ་སྟེ། སྦྱོར་བ་དེས་མི་གསལ་བའི་རྫ་བུམ་སླར་ཡང་སྐྱེ་བ་དོན་མེད་དུ་སྒྲུབ་པ་ལས་སྐྱེ་ལྡན་ཐམས་ཅད་དེ་ལྟར་མི་སྒྲུབ་པ་མ་ཡིན་པས་རྫ་བུམ་སོགས་འགའ་ཞིག་དེ་སྒྲུབ་ལ་འགའ་ཞིག་དེ་ལྟར་སྒྲུབ་པར་མ་ངེས་པའི་སྐྱོན་ཡང་འོང་བའི་ཕྱིར། དེར་ཐལ། སྦྱོར་བ་གཅིག་པུ་དེས་དངོས་སུ་ཆོས་ཅན་དུ་བཟུང་བའི་རྫ་བུམ་གྱི་མཚོན་པའི་དངོས་པོ་ཐམས་ཅད་སླར་སྐྱེ་བ་དོན་མེད་དུ་སྒྲུབ་པའི་ཡང་ན་དེ་འདྲའི་རྫ་བུམ་སོགས་ཆོས་ཅན་ཞེས་སོགས་སྒྲས་སྐྱེ་ལྡན་ཐམས་ཅད་བཟུང་ནས་བུམ་སྣམ་སོགས་ཐམས་ཅད་དེ་ལྟར་སྒྲུབ་པ་ཡིན་པས་སྦྱོར་བ་འདི་ལ་མ་ངེས་པའི་སྐྱོན་མེད་པའི་]ཕྱིར། ཚིག་གསལ་ལས། ཆོས་ཅན་བཀོད་ཚེ་དབུ་མ་པ་ལ་སོགས་པ་ཞེས་བཀོད་པའི་སོགས་པའི་སྒྲས་ནི། སྐྱེ་བར་འདོད་པའི་དངོས་པོ་མ་ལུས་པ་བསྡུ་བར་འདོད་པ་ཡིན་པའི་ཕྱིར་ན་སྦྱོར་བ་དེའི་བསྒྲུབ་བྱ་སྣམ་བུ་ལ་སོགས་པ་བདག་གིས་ཏེ་སྣམ་བུ་ལ་སོགས་པ་སླར་ཡང་སྐྱེ་བ་དོན་མེད་དུ་བསྟན་པ་མ་ངེས་པར་གྱུར་པ་ཡང་མ་ཡིན་ནོ། །ཞེས་གསུངས་པའི་ཕྱིར། རྩ་རྟགས་གཉིས་པ་གྲུབ་སྟེ། སློབ་དཔོན་གྱིས་དངོས་པོ་རྣམས། ཞེས་པ་ནས། དེ་དག་གི་ཞེས་པའི་བར་གྱི་འགྲེལ་བ་འདིསགྲུབ་ཟིན་སྒྲུབ་པ་དང་འགལ་བ་དང་མ་ངེས་པའི་སྐྱོན་གང་ཡང་མི་འོང་བའི་སྦྱོར་བ་གཞན་གཅིག་བསྟན་པའི་ཕྱིར། དེར་ཐལ། འགྲེལ་ངག་དེས་གྲངས་ཅན་གྱི་ངོར། སྐྱེས་བུ་ལས་གཞན་པའི་དངོས་པོ་རྣམས་ཆོས་ཅན། རང་གི་བདག་ཉིད་ལས་སྐྱེ་བ་མེད་དེ། རང་གི་བདག་ཉིད་དུ་ཡོད་པའི་ཕྱིར། དཔེར་ན་སྐྱེས་བུ་བཞིན། ཞེས་རྟགས་སྦྱོར་ཡང་དག་གཅིག་བསྟན་པ་གང་ཞིགའདི་ལ་ལེགས་ལྡན་གྱིས་བརྗོད་པའི་གྲུབ་ཟིན་པ་འགལ་མ་ངེས་པའི་སྐྱོན་གསུམ་པོ་གང་ཡང་མེད་པ་གོང་ལྟར་ཡིན་པའི་ཕྱིར་རོ། །ཚིག་གསལ་ལས། ཡང་ན་སྦྱོར་བ་འདི་ནི་ཚུལ་གཞན་ཡིན་ཏེ། ཞེས་པ་ནས། དཔེར་བརྗོད་པར་བྱའོ། །ཞེས་སོ། །དེ་ལ་ཁོ་ན་རེ། རང་གི་བདག་ཉིད་དུ་ཡོད་པའི་རྟགས་ཀྱིས་རྒྱུའི་བདག་ཉིད་ལས་སྐྱེ་བར་འདོད་པ་ཁེགས་ཀྱང་གྲངས་ཅན་འགའ་ཞིག་གིས་རང་གི་བདག་ཉིད་ལས་མྱུ་གུ་སོགས་སྐྱེ་བར་མི་འདོད་པར་རྒྱུ་དུས་སུ་མི་གསལ་བ་གསལ་བར་གྱུར་པ་ལ་སྐྱེ་བ་ཞེས་བརྗོད་པ་དེ་མི་ཁེགས་སྙམ་ན། དེ་ཡང་ཁེགས་པར་ཐལ། སྦྱོར་བ་འདིས་བདག་ལས་མི་སྐྱེ་སྟེ། ཞེས་པའི་སྐྱེ་བའི་སྒྲས་མི་གསལ་བ་གསལ་བར་སྐྱེ་བ་ཡང་བསྡུས་ནས་བཀག་པ་ཡིན་པའི་ཕྱིར། དེར་ཐལ། མི་གསལ་བ་ཡང་རང་གི་རྒྱུ་དུས་ནས་རང་གི་བདག་ཉིད་གྲུབ་ཟིན་ནས་ཡོད་ལ། རང་གི་བདག་ཉིད་གྲུབ་ཟིན་པ་དེ་སྐྱེ་དགོས་པ་ནི་སྦྱོར་བ་དེས་ཁེགས་པའི་ཕྱིར་ཏེ། རྒྱུའི་རང་བཞིན་དུ་མྱུ་གུའི་བདག་ཉིད་གྲུབ་ནས་ཡོད་པ་ལས་སྐྱེ་བ་དང་། རྒྱུ་དུས་སུ་མི་གསལ་བ་གསལ་བར་སྐྱེ་བ་གཉིས་ཀ་སྔོན་རྒྱུ་དུས་སུ་མི་མངོན་པར་ཡོད་པར་ཡང་མཚུངས། འབྲས་བུའི་དུས་སུ་གསལ་བར་མངོན་པར་ཡང་མཚུངས་། ཕྱིས་སུ་རྒྱུ་འབྲས་གཉིས་ཀ་འགག་པའི་དུས་སུ་དེ་གཉིས་ཀྱི་རྣམ་པ་མི་མངོན་ཀྱང་དེ་གཉིས་གྲུབ་བྱེད་ཀྱི་རང་བཞིན་གཙོ་བོ་ནི་ནམ་ཡང་ཡོད་པར་མཚུངས་པའི་ཕྱིར། ཚིག་གསལ་ལས། གལ་ཏེ་ཡང་སྐྱེ་བ་བཀག་པས། ཞེས་པ་ནས། མ་ཡིན་ནོ། །སངས་རྒྱས་བསྐྱངས་ཀྱི་མདོར་བསྟན་གྱི་ངག་འདིས་ཐལ་འགྱུར་གཉིས་དང་གཞན་གྲགས་ཀྱི་རྗེས་དཔག་མི་འདྲ་བ་གཉིས་སུ་དངོས་སུ་བསྟན་པར་ཚིག་གསལ་ལས་བཤད་པ་འདི་ལེགས་ལྡན་ན་རེ། མདོར་]བསྟན་གྱི་ངག་འདིས་གཞན་གྲགས་ཀྱི་བསྟན་ཚུལ་དེ་འདྲ་མི་འཐད་པར་ཐལ། མདོར་བསྟན་གྱི་ཚིག་འདི་ལ་གཞན་གྲགས་གཉིས་སོགས་བརྗོད་དོན་དེ་དག་སྟོན་པའི་རྗོད་དོན་དེ་དག་སྟོན་པའི་རྗོད་བྱེད་མ་མཐོང་བའི་ཕྱིར། .ཚིག་གསལ་ལས། ཡང་ཟླ་བས་ཇི་སྐད་སྨྲས་པའི་དོན་གཞན་གྲགས་གཉིས་ལ་སོགས་པ་རྣམས་ཀྱི་དོན་སྟོན་པའི་རྗོད་པར་བྱེད་པའི་ཚིགས་མེད་པར་དེ་མེད་པ་ལ་གཞུང་འདིས་གཞན་གྲགས་སོགས་བསྟན་ཞེས་རྣམ་པར་དཔྱད་པ་འདི་ལྟ་བུ་དེ་ཚིག་དེའི་ནང་དུ་རྒྱུ་མཚན་གང་ལས་རྙེད་པ་ཡིན་ཞེ་ན། ཞེས་སོ། །མདོར་བསྟན་གྱི་ངག་དེ་ལ་གཞན་གྲགས་གཉིས་སོགས་སྟོན་པའི་ཚིག་རྒྱས་པར་མ་བསྟན་ཀྱང་དོན་དེ་ལྟར་རྒྱས་པར་བཤད་པར་ཐལ། སངས་རྒྱས་བསྐྱངས་ཀྱི་མདོར་བསྟན་གྱི་ཚིག་འདིས་ཐལ་འགྱུར་གཉིས་དང་གཞན་གྲགས་ཀྱི་སྦྱོར་བ་གཉིས་དང་བཅས་པ་རྣམས་བསྡུས་ནས་བསྟན་པས་ན་ངག་དེ་དོན་ཆེན་པོ་ཅན་ཡིན་པའི་ཕྱིར། ཚིག་གསལ་ལས། ངག་དེས་དོན་དེ་ལྟར་བསྟན་པའི་ཚུལ་དེ་བཤད་པར་བྱ་སྟེ་སློབ་དཔོན་གྱི་མདོར་བསྟན་གྱི་དོན་གྱི་ངག་འདི་ནི་དོན་ཆེན་པོ་ཅན་ཡིན་པས། ཞེས་པ་ནས། ངག་དེའི་དོན་བདག་གིས་གང་བཀྲལ་བ་ཐམས་ཅད་ནི་སངས་རྒྱས་བསྐྱངས་ཀྱི་སྦྱོར་ངག་འདིར་མ་བསྟན་པ་ཅུང་ཟད་ཀྱང་མི་སྲིད་དོ། །ཞེས་གསུངས་པའི་ཕྱིར། གཉིས་པ་སྐྱོན་གསུམ་པ་བཟློག་དོན་ཁས་ལེན་དགོས་པའི་སྐྱོན་མེད་ཚུལ་ནི། འགྲེལ་ངག་དེའི་ཐལ་འགྱུར་གཉིས་ཀྱི་བཟློག་དོན་ཁས་བླངས་པའི་སྒོ་ནས་སངས་རྒྱས་བསྐྱངས་ལ་དབུ་མའི་གྲུབ་མཐའ་དང་འགལ་བའི་སྐྱོན་མི་འཇུག་པར་ཐལ། འགྲེལ་ངག་དེའི་ཐལ་འགྱུར་གཉིས་ཀྱི་བཟློག་དོན་གཉིས་གྲངས་ཅན་ཁོ་ནས་ཁས་ལེན་དགོས་པ་ཡིན་གྱི་སངས་རྒྱས་བསྐྱངས་ཀྱིས་ཁས་མི་ལེན་པ་གང་ཞིགཐལ་འགྱུར་འདི་གཉིས་ཀྱིས་བཟློག་དོན་འཕེན་པ་མ་ཡིན་པ་དང་། ཐལ་འགྱུར་ཙམ་གྱིས་དགག་བྱ་བཀག་པ་ནི་འཕགས་པའི་དགོངས་པ་ཡིན་པ་དང་། སློབ་དཔོན་སངས་རྒྱས་བསྐྱངས་ཀྱིས་ཀྱང་སྐབས་འདིར་སྦྱོར་ངག་ངེས་པར་དགོས་པར་མ་གསུངས་པའི་ཕྱིར། རྩ་རྟགས་དང་པོ་གྲུབ་སྟེ། ལེགས་ལྡན་གྱིས་འགྲེལ་ངག་སྔ་ཕྱི་གཉིས་གོང་ལྟར་མདོར་བསྟན་རྒྱས་བཤད་དུ་སྦྱར་ནས་སླར་ཡང་སྐྱེ་བ་དོན་མེད་པར་ཐལ་བ་འཕངས་ཚུལ་མ་དགོངས་པར་འགྲེལ་ངག་འདིས། སྒྲུབ་བྱེད་འཕེན་པའི་ཐལ་འགྱུར་འགོད་རིགས་ཀྱང་དངོས་སུ་མ་བཀོད་ལ། དེས་ན་དེ་དག་གི་སྐྱེ་བ་དོན་མེད་པར་ཉིད་དུ་འགྱུར་བའི་ཕྱིར་དང་། ཧ་ཅང་ཐལ་བར་འགྱུར་བའི་ཕྱིར་ཞེས་པས་ཤུགས་ལ་དངོས་པོ་རྣམས་ཆོས་ཅན། །སྐྱེ་བ་དོན་མེད་ཡིན་པར་ཐལ། བདག་ལས་སྐྱེ་བའི་ཕྱིར། དེ་ཆོས་ཅན། སྐྱེ་བ་ཐུག་མེད་ཡིན་པར་། ཐལ། བདག་ལས་སྐྱེ་བའི་ཕྱིར། ཞེས་པའི་སྒྲུབ་བྱེད་འཕངས་ནས་ཕྱི་རྒོལ་ལ་ཐེ་ཚོམ་བསྐྱེད་དེ། སྒྲུབ་བྱེད་དངོས་ནི་ཐལ་འགྱུར་དེ་གཉིས་ཀྱི་རྟགས་བཟློག་པ་བསྒྲུབ་བྱའི་ཆོས་དང་། ཆོས་བཟློག་པ་རྟགས་སུ་བཀོད་ནས། དངོས་པོ་ཆོས་ཅན། བདག་ལས་མ་སྐྱེས་ཏེ། སྐྱེ་བ་དོན་བཅས་ཡིན་པའི་ཕྱིར། དེ་ཆོས་ཅན། བདག་ལས་མི་སྐྱེ་སྟེ། སྐྱེ་བ་ཐུག་བཅས་ཡིན་པའི་ཕྱིར། ཞེས་བརྗོད་པ་ཡིན་ཞིང་དེ་ལྟར་ན་སྔ་ལྟར་དབུ་མའི་གྲུབ་མཐའ་དང་འགལ་ལོ་སྙམ་དུ་དགོངས་ཀྱང་སློབ་དཔོན་གྱི་དེ་ལྟར་བཀོད་པ་མ་ཡིན་པར། སྐྱེ་ལྡན་གྱི་དངོས་པོ་རྣམས་ཆོས་ཅན། སླར་ཡང་སྐྱེ་བ་དོན་མེད་ཡིན་པར་ཐལ། རང་གི་རྒྱུ་དུས་སུ་རྫོགས་པར་གྲུབ་ཟིན་པའི་ཕྱིར། རྟགས་ཁས་དེ་ལ་མ་ཁྱབ་ཟེར་ན། དངོས་པོ་རྣམས་ཆོས་ཅན། སླར་ཡང་སྐྱེ་བ་ཐུག་མེད་ཡིན་པར་ཐལ། རྒྱུའི་དུས་ནས་གྲུབ་ཟིན་ཀྱང་སླར་ཡང་སྐྱེ་དགོས་པའི་ཕྱིར། ཞེས་བཀོད་པ་ཡིན་ལ། དེ་འདྲའི་ཐལ་བ་གཉིས་ཀྱི་བཟློག་དོན་སླར་ཡང་སྐྱེ་བ་དོན་བཅས་དང་ཐུག་བཅས་གཉིས་གྲངས་ཅན་ཁོ་ནས་ཁས་ལེན་དགོས་པའི་ཕྱིར། དེར་ཐལ། སློབ་དཔོན་གྱིས་མདོར་བསྟན་ལ་སླར་ཡང་གི་སྒྲ་མ་བཀོད་ཀྱང་དེའི་རྒྱས་བཤད་ལ་བཀོད་པས་ན་སླར་ཡང་སྐྱེ་བ་དོན་མེད་དང་སླར་ཡང་སྐྱེ་བ་ཐུག་མེད་གཉིས་མི་འདོད་པའི་ཐལ་ཆོས་སུ་བཀོད་ཀྱང་། ལེགས་ལྡན་གྱིས་མདོར་བསྟན་དང་རྒྱས་བཤད་ཀྱི་གཞུང་ཡིན་ཚུལ་མ་དགོངས་པས་མདོར་བསྟན་ཁོ་ན་ལ་དཔྱད་ནས་སྐྱེ་བ་དོན་མེད་དང་ཐུག་མེད་འཕངས་འདུག་ལ། དེ་ཙམ་གྱིས་བསྒྲུབ་མི་ནུས་པས་སྔར་ལྟར་བཟློག་དགོས། བཟློག་ན་སྔར་ལྟར་སྐྱོན་འབྱུང་སྙམ་པ་ཡིན་པ་གང་ཞིགགྲངས་ཅན་པས་རང་གི་རྒྱུ་དུས་ནས་སྨྱུག་གི་ངོ་བོ་རྫོགས་པར་གྲུབ་ཀྱང་དེ་སླར་ཡང་སྐྱེ་བ་ལ་དོན་ཡོད་པར་ཁས་ལེན་པས། ཐལ་འགྱུར་དང་པོས་བཟློག་དོན་སླར་ཡང་སྐྱེ་བ་དོན་བཅས་ཡིན་པ་དེ་གྲངས་ཅན་གྱིས་ཁས་བླངས་པ་དང་། མྱུ་གུ་རང་གི་ངོ་བོ་རྫོགས་པར་གྲུབ་ཀྱང་སྐྱེ་དགོས་ན་ཡང་ནས་ཡང་དུ་སྐྱེ་མི་དགོས་པའི་རྒྱུ་མཚན་མེད་པས་སླར་ཡང་སྐྱེ་བ་ཐུག་མེད་ཀྱི་སྐྱོན་དང་མི་བྲལ་བཞིན་དུ་སླར་སྐྱེ་བ་ཐུག་བཅས་ཡིན་པར་གྲངས་ཅན་པས་ཁས་ལེན་པའི་ཕྱིར། དང་པོ་གང་ཞིག་གྲུབ་སྟེ། རིགས་པའི་རྒྱ་མཚོ་ལས། ལེགས་ལྡན་གྱིས་ཀྱང་སླར་ཡང་སྐྱེ་བ་དོན་མེད་དང་ཐུག་མེད་འཕངས་པར་མ་དགོངས་པར་སྤྱིར་སྐྱེ་བ་དོན་མེད་དང་ཐུག་མེད་དུ་ཐལ་བ་འཕངས་བར་བཟུང་ནས་བཟློག་དོན་ཁས་ལེན་དགོས་ཞེས་སྨྲས་པའོ། །ཞེས་དང་། སྟོན་ཐུན་ལས། དེས་ན་ལེགས་ལྡན་གྱིས་སངས་རྒྱས་བསྐྱངས་ཀྱི་དགོངས་པ་བླངས་པ་ནི། དངོས་པོ་རྣམས་ཆོས་ཅན། སྐྱེ་བ་དོན་མེད་ཐལ། བདག་ལས་སྐྱེ་བའི་ཕྱིར། ཞེས་སོགས་གསུངས་པའི་ཕྱིར། འདིར་[ལེགས་ལྡན་གྱིས་སངས་རྒྱས་བསྐྱངས་ཀྱི་སྦྱོར་ངག་གི་དངོས་པོ་རྣམས་ཆོས་ཅན། སྐྱེ་བ་དོན་མེད་ཡིན་པར་ཐལ། བདག་ལས་སྐྱེ་བའི་ཕྱིར། ཞེས་སོགས་འཕངས་པར་དགོངས་ནས་བཤད་པ་ནི་ལེགས་ལྡན་གྱིས་སངས་རྒྱས་བསྐྱངས་ཀྱིས་སྒྲུབ་བྱེད་འཕེན་པའི་ཐལ་འགྱུར་དེ་འདྲ་འཕངས་པ་ཡིན་འདུག་པས་དེའི་རྟགས་བཟློག་པ་ཆོས་ཆོས་བཟློག་པ་རྟགས་སུ་བྱ་དགོས་པར་མངོན་ཞེས་དགོངས་པ་བླངས་པའི་ཚུལ་དང་། གོང་དུ་དངོས་པོ་རྣམས་ཆོས་ཅན། བདག་ལས་མི་སྐྱེ་སྟེ། སྐྱེ་བ་དོན་མེད་ཐུག་མེད་ཡིན་པའི་ཕྱིར། ཞེས་ཚིག་ཟིན་ལྟར་ལས་སྒྲུབ་བྱེད་མི་འཕེན་ན་ཚིག་ཟིན་ལྟར་ན་སྐྱོན་དང་པོ་གཉིས་འབྱུང་བས་ན་ཚིག་ཟིན་ལ་དེ་ལྟར་བཀོད་ཀྱང་བསམ་ཚོད་ལ་རྟགས་གཉིས་བཟློག་དོན་སྐྱེ་བ་དོན་བཅས་དང་ཐུག་བཅས་རྟགས་སུ་བཞེད་པར་འདུག་སྙམ་དུ་དགོངས་པ་བླངས་ཚུལ་ཡིན་ཞིང་། དེ་གཉིས་གང་ལྟར་ཡང་སྐྱེ་བ་དོན་བཅས་དང་ཐུག་བཅས་རྟགས་སུ་བཀོད་ན་དེའི་ཤུགས་ཀྱི་བཞན་སྐྱེ་འཕེན་པས་དབུ་མ་པ་དང་འགལ་བར་བརྗོད་པའོ། །གཉིས་པ་གྲུབ་སྟེ། ཚིག་གསལ་ལས། ཐལ་བར་འགྱུར་བ་གཉིས་པོ་བཟློག་པའི་དོན་སླར་ཡང་སྐྱེ་བ་དོན་བཅས་དང་སླར་ཡང་སྐྱེ་བ་ཐུག་བཅས་གཉིས་ཕྱི་རོལ་པ་གྲངས་ཅན་གྱི་ཁས་བླངས་ཉིད་དང་འབྲེལ་བ་ཡིན་གྱི་ཁོ་བོ་ཅག་སངས་རྒྱས་བསྐྱངས་ཀྱི་ཕྱོགས་ལ་ནི་འབྲེལ་བ་མ་ཡིན་ཏེ། རང་ལ་བཟློག་དོན་དེ་གཉིས་དམ་བཅའ་བ་མེད་པའི་ཕྱིར་རོ། །ཞེས་པ་ནས། གསུངས་པ་ཉིད་ག་ལ་ཡོད། ཅེས་གསུངས་པའི་ཕྱིར་རོ། །རྩ་རྟགས་གཉིས་པ་གྲུབ་སྟེ། དེ་འདྲའི་ཐལ་འགྱུར་གཉིས་སངས་རྒྱས་བསྐྱངས་ཀྱིས་འཕེན་པའི་སྐབས་འདིར། རང་བཞིན་མེད་པར་སྨྲ་བ་ཐལ་འགྱུར་བས་རང་བཞིན་སྨྲ་བ་གྲངས་ཅན་པ་ལ་སླར་ཡང་སྐྱེ་བ་དོན་མེད་དང་ཐུག་མེད་དུ་ཐལ་བ་སྒྲུབ་བྱེད་ཀྱི་ངག་དེ་བཟློག་པ་འཕེན་པའི་ཐལ་འགྱུར་དུ་འགྱུར་མི་དགོས་པའི་ཕྱིར། དེར་ཐལ། སངས་རྒྱས་བསྐྱངས་ཀྱི་ཐལ་བ་དེ་གཉིས་ནི་བཟློག་པ་འཕེན་འདོད་ནས་འགོད་པ་མ་ཡིན་པར་ཕ་རོལ་གྱི་དམ་བཅས་འགོག་ཆེད་དུ་དེ་ལ་མི་འདོད་པའི་ཐལ་བ་ཙམ་འཕངས་པའི་ཕྱིར། ཁྱབ་སྟེ། སྨྲ་བ་པོས་འཕེན་འདོད་མེད་ཀྱང་ཐལ་རིག་གི་སྒྲ་དེ་བརྗོད་ཟིན་པ་ན་སྒྲ་དེས་རང་སྟོབས་ཀྱིས་འཕངས་ནས་སྨྲ་བ་པོའི་བསམ་ཐོག་ཏུ་མི་འགྲོ་བར་བྱེད་པ་ལྟ་བུ། སྒྲ་རྣམས་ནི་དབྱུག་པ་ཅན་དང་། ཞགས་པ་ཅན་བཞིན་དུ་སྨྲ་བ་པོ་རང་དབང་མེད་པར་བྱེད་པ་མ་ཡིན་གྱི་སྒྲ་རྣམས་ནི་སྨྲ་བ་བོའི་བརྗོད་འདོད་ཀྱིས་རྗེས་སུ་འབྲངས་པའི་ཕྱིར་ཏེ། སྨྲ་བ་བོའི་བཟློག་པ་འཕེན་འདོད་ན་ཐལ་ངག་སྨྲ་བ་བཟློག་པ་འཕེན་བྱེད་དུ་འགྱུར་ལ། བཟློག་པ་འཕེན་འདོད་མེད་པར་སྨྲ་ན་ཐལ་ངག་དེས་བཟློག་པ་མི་འཕེན་པའི་ཕྱིར་དང་ཤུགས་བསྟན་ཐམས་ཅད་ཀྱང་དེ་དང་འདྲ་བའི་ཕྱིར་ཏེ། དཔེར་ན་ནང་བའི་ཤེས་པ་ཞེས་དང་། གྲངས་ཅན་གྱི་ཤེས་པ་ཞེས་བརྗོད་པའི་སྒྲ་བཞིན་ཡིན་ཏེ། ནང་བས་ཤེས་པ་ཞེས་བརྗོད་པ་ནི་མིག་ཤེས་ལ་སོགས་པའི་བློ་རྣམས་བརྗོད་འདོད་ནས་སྨྲས་པ་ཡིན་པས་ཤེས་པ་ཞེས་པའི་སྒྲ་ཡང་བརྗོད་འདོད་ཀྱི་དབང་གིས་བློ་ཐམས་ཅད་སྟོན་བྱེད་དུ་འགྱུར་བ་དང་། གྲངས་ཅན་པས་ཤེས་པ་ཞེས་བརྗོད་པ་ནི་བློ་རྣམས་བརྗོད་འདོད་ནས་མ་ཡིན་པར་བདག་ཤེས་རིག་བརྗོད་འདོད་ནས་ཡིན་པས་བརྗོད་འདོད་ཀྱི་དབང་གིས་སྒྲ་དེ་བློ་རྣམས་སྟོན་པའི་ཚིག་ཏུ་མི་འགྱུར་བར་བདག་ཤེས་རིག་སྟོན་བྱེད་དུ་འགྱུར་བ་ལྟ་བུ་ཡིན་པའི་ཕྱིར། ཚིག་གསལ་ལས། རང་བཞིན་མེད་པར་སྨྲ་བས་རང་བཞིན་དང་བཅས་པར་སྨྲ་བ་ལ་ཐལ་འགྱུར་གཉིས་པོ་དེ་ཙམ་གྱིས་བདག་སྐྱེ་མེད་པར་སྒྲུབ་པ་ན་ཐལ་འགྱུར་དེ་ཐལ་བ་ལས་བཟློག་པ་འཕེན་པའི་དོན་ཅན་དུ་ག་ལ་འགྱུར་ཏེ། ཞེས་པ་ནས། དེའི་ཕྱིར་ཐལ་བ་སྒྲུབ་པ་སྟེ་ཐལ་བ་འཕེན་པ་ནི་ཕ་རོལ་བོའི་དམ་བཅའ་བ་དེ་འགོག་པ་ཙམ་གྱི་འབྲས་བུ་ཅན་ཡིན་པའི་ཕྱིར། ཐལ་བ་ལས་བཟློག་པའི་དོན་གཉིས་རང་གི་ཁས་ལེན་དུ་འགྱུར་བ་ཡོད་པ་མ་ཡིན་ནོ། །ཞེས་གསུངས་པའི་ཕྱིར། འདི་ནི་སྐབས་འདིས་ཐལ་བ་གཉིས་པོ་བཟློག་པ་འཕེན་འདོད་ནས་བཀོད་པ་མ་ཡིན་པས་བཟློག་དོན་རང་གི་ཁས་ལེན་པ་མིན་ཞེས་གསུངས་པ་ཡིན་གྱི་ཐལ་འགྱུར་ཐམས་ཅད་ལ་དེ་ལྟར་གསུངས་པ་མ་ཡིན་ཏེ། སྔ་རྒོལ་གྱིས་བཟློག་པ་འཕེན་འདོད་པས་ཐལ་བ་འཕངས་ན་ནི་དེའི་བཟློག་དོན་རང་གི་ཁས་ལེན་པའི་ཕྱིར། རྩ་རྟགས་གསུམ་པ་གྲུབ་སྟེ། ཐལ་བ་ཙམ་གྱིས་བདག་སྐྱེ་སོགས་འགོག་པ་འཕགས་པའི་དགོངས་པ་ཡིན་པའི་ཕྱིར། རྩ་ཤེས་ལས། གལ་ཏེ་མཚན་ལས་སྔ་འགྱུར་ན། །མཚན་ཉིད་མེད་པར་ཐལ་བར་འགྱུར། །ཞེས་སོགས་ཀྱིས་ཐལ་བ་ཙམ་གྱིས་མཚན་མཚོན་རང་བཞིན་གྱིས་གྲུབ་པ་འགོག་པར་མཛད་པ་སོགས་ཐལ་འགྱུར་ཙམ་གྱིས་བསྒྲུབ་བྱ་སྒྲུབ་པ་དུ་མ་གསུངས་པའི་ཕྱིར་རོ། །ཚིག་གསལ་ལས། དེ་ལྟར་ཡང་སློབ་དཔོན་འཕགས་པ་ནི། །ཞེས་པ་ནས། ཕལ་ཆེར་ཐལ་བ་སྒྲུབ་པ་ཁོ་ནས་གཞན་གྱི་སྒྲོ་བཏགས་ཀྱི་ཕྱོགས་ཐམས་ཅད་སེལ་བར་མཛད་དོ། །ཞེས་སོགས་གསུངས་པའི་ཕྱིར། རྩ་རྟགས་བཞི་པ་གྲུབ་སྟེ། ལེགས་ལྡན་ཁྱོད་ཀྱིས་བསྒྲུབ་བྱ་སྒྲུབ་བྱེད་ལ་སྦྱོར་ངག་རྒྱས་པར་འགོད་པ་དེ་འགྲེལ་བ་མཁན་པོ་རྣམས་ཀྱི་ལུགས་ཡིན་པས་སངས་རྒྱས་བསྐྱངས་ཀྱིས་སྦྱོར་ངག་རྒྱས་པར་སྟོན་རིགས་སོ་ཞེས་ཟེར་བ་དེ་མི་འཐད་པའི་ཕྱིར། དེར་ཐལ། སྦྱོར་ངག་ངེས་པར་དགོས་པ་ནི་འགྲེལ་བ་མཁན་པོ་ཐམས་ཅད་ཀྱི་ལུགས་མ་ཡིན་པའི་ཕྱིར། དེར་ཐལ། རྩོད་བཟློག་རང་འགྲེལ་ལས་སྦྱོར་ངག་མ་གསུངས་པའི་ཕྱིར། ཚིག་གསལ་ལས། འོན་ཏེ་ལེགས་ལྡན་ན་རེ་སྦྱོར་བའི་ངག་རྒྱས་པར་བརྗོད་པར་བྱེད་པ་འདི་འགྲེལ་བ་མཁན་པོ་རྣམས་ཀྱི་ལུགས་ཡིན་ནོ་ཞེ་ན། དེ་ཡང་འགྲེལ་བ་མཁན་པོ་རྣམས་ཀྱི་ལུགས་ལ་ངེས་པར་ཡོད་པ་མ་ཡིན་ཏེ། རྩོད་པ་བཟློག་པའི་འགྲེལ་བ་མཛད་པ་ན་སློབ་དཔོན་ཀླུ་སྒྲུབ་ཀྱིས་ཀྱང་སྦྱོར་བའི་ངག་མ་གསུངས་པའི་ཕྱིར་རོ། །ཞེས་གསུངས་པའི་ཕྱིར། གཉིས་པ་ལེགས་ལྡན་གྱི་ལུགས་དགག་པ་ལ། རང་རྒྱུད་འགོག་པའི་རིགས་པ་མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། ཚིག་གསལ་ལས། ལེགས་ལྡན་གྱིས་བཤད་པ་ལ་མི་འཐད་པ་གཞན་ཡོད་དེ། མདོ་སྡེ་རྒྱན་ལྟར་རྟོག་གེ་གཏན་ཚིག་ལ་བརྟེན་ནས་ལྐོག་གྱུར་སྨྲ་དགོས་པས་ནི་རྟོག་གེ་པ་ལེགས་ལྡན་འདིས་བདག་ཉིད་རྟོག་གེ་སྟེ་གཏན་ཚིགས་ཀྱི་བསྟན་བཅོས་ལ་ཤིན་ཏུ་མཁས་པ་ཙམ་ཞིག་གཞན་ལ་བསྟན་པའམ་ངོམས་འདོད་ནས་ཆོས་རྣམས་བདེན་པར་མེད་པར་དབུ་མའི་ལྟ་བ་ཁས་བླངས་བཞིན་དུ་ཡང་བདེན་སྟོང་དང་འགལ་བའི་ཚུལ་གསུམ་རྒོལ་ཕྱི་རྒོལ་གཉིས་ལ་ཚད་གྲུབ་མཐུན་སྣང་བའི་རང་རྒྱུད་ཀྱི་སྦྱོར་བའི་ངག་བརྗོད་པ་གང་ཡིན་པ་དེ་ནི་ཆེས་ཤིན་ཏུ་ཉེས་པ་དུ་མའི་གནས་སུ་རྟོགས་ཏེ། ཇི་ལྟར་ཞེ་ན། དེས་བཀོད་པའི་རང་རྒྱུད་ཀྱི་རྟགས་སྦྱོར་མང་པོ་ཡོད་པ་དེ་ལས་རེ་ཞིག་བདག་སྐྱེ་འགོག་པའི་རང་རྒྱུད་ཀྱི་སྦྱོར་བ་གང་འདི་སྐད་དུ་བཀོད་པའི་སྦྱོར་བ་འདི་རང་རྒྱུད་ཀྱི་སྦྱོར་བའི་ཚིག་ཏུ་འགྱུར་བ་ཡིན་པར་བཤད་པ་ནི། དོན་དམ་པར་ནི་ནང་གི་སྐྱེ་མཆེད་རྣམས་བདག་སྐྱེ་མེད་པར་ངེས་ཏེ། ཡོད་པའི་ཕྱིར། དཔེར་ན་ཤེས་པ་ཡོད་པ་ཉིད་བཞིན་ནོ། །ཞེས་སྨྲས་པ། ཞེས་གསུངས། དེའི་དོན་ནི་རྟོག་གེ་བ་ལེགས་ལྡན་འདིས་རང་ཉིད་གཏན་ཚིགས་སྨྲ་བ་ལ་ཤིན་ཏུ་མཁས་པ་ཙམ་ཞིག་བསྟན་པར་འདོད་ནས། དབུ་མའི་ལྟ་བ་ཁས་ལེན་བཞིན་དུ་ཚུལ་གསུམ་རྒོལ་ཕྱི་རྒོལ་གཉིས་ལ་ཚད་གྲུབ་མཐུན་སྣང་བའི་རྟགས་སྦྱོར་བཀོད་པ་རྣམས་མི་འཐད་པར་ཐལ། དེ་འདྲའི་རྟགས་སྦྱོར་མང་པོའི་ནང་ནས་རེ་ཞིག་བདག་སྐྱེ་འགོག་པའི་རང་རྒྱུད་གཅིག་པུ་ལ་ཡང་ཕྱོགས་ཆོས་མ་གྲུབ་པ་སོགས་འཆད་འགྱུར་ལྟར་སྐྱོན་མང་པོ་མཐོང་བའི་ཕྱིར། དེར་ཐལ། དོན་དམ་པར་ནི་ནང་གི་ཞེས་སོགས་ཀྱི་བདག་སྐྱེ་འགོག་པའི་རང་རྒྱུད་གཅིག་བཀོད་པ་ལ་སྐྱོན་མང་པོ་མཐོང་པའི་ཕྱིར། ཞེས་པའོ། །གཉིས་པ་རང་རྒྱུད་འགོག་པའི་རིགས་པ་རྒྱས་པར་བཤད་པ་ལ། ཕྱོགས་སོགས་མ་གྲུབ་པས་བདག་སྐྱེ་འགོག་པའི་རང་རྒྱུད་འགོག་པ་དང་། བདག་སྐྱེ་འགོག་པའི་རྟགས་མ་གྲུབ་པར་ཐལ་བར་ལེགས་ལྡན་གྱི་ཁས་བླངས་ཚུལ་དང་། རང་རྒྱུད་ཀྱི་སྦྱོར་བ་གཞན་ལ་མ་གྲུབ་པའི་སྐྱོན་དང་། དེ་གཞན་ལ་མ་ངེས་པའི་སྐྱོན་དང་། སྐྱོན་དེ་རང་གི་གཞན་གྲགས་ལ་མི་འཇུག་པའི་རྒྱུ་མཚན་དང་ལྔ་ལས། དང་པོ་། དོན་དམ་པའི་ཁྱད་པར་སྦྱོར་བ་དོན་མེད་པར་བཤད་པ་དང་། ཆོས་ཅན་སྤྱི་ཙམ་འཛིན་པའི་ལན་དགག་པ་གཉིས། དང་པོ་ལ། ཆོས་ཀྱི་ཁྱད་པར་ལ་སྦྱར་དགོས་པ་དགག་པ། ཆོས་ཅན་གྱི་ཁྱད་པར་ལ་སྦྱར་དགོས་པ་དགག་པ་གཉིས། དང་པོ་ལ། དྲི་བ་དང་། ལན་དགག་པ་གཉིས། དང་པོ་ནི། ལེགས་ལྡན་གྱིས་ཤེས་རབ་སྒྲོན་མེ་ལས། རྩ་ཤེས་མཆོད་བརྗོད་ཀྱི་སྐབས་སུ་སྐྱེ་འགག་སོགས་བརྒྱད་པོ་མ་དམིགས་པར་བཤད་པ་དེ་མཉམ་བཞག་གི་ངོར་མི་དམིགས་པ་ཡིན་པས་དེ་བརྒྱད་མ་དམིགས་པ་ནི་མཉམ་བཞག་གི་དེའི་དོན་དམ་མ་ཡིན་ཞེས་མཛད་པ་ལྟར། མཐའ་བཞི་སྐྱེ་བ་ཡང་མཉམ་བཞག་གི་ངོ་ན་མེད་པར་བཤད་འདོད་ནས་བདག་སྐྱེ་ཡང་མཉམ་བཞག་གི་ངོའི་དོན་དམ་དུ་མ་གྲུབ་པར་སྟོན་པ་ལ། དོན་དམ་པར་ན་མིག་སོགས་ནང་གི་སྐྱེ་མཆེད་རྣམས་བདག་ལས་སྐྱེ་བ་མེད་པར་ངེས་ཏེ། ཡོད་པའི་ཕྱིར། དཔེར་ན་ཤེས་པ་ཡོད་པ་བཞིན། ཞེས་བཀོད་པའི་རང་རྒྱུད་ཀྱི་སྦྱོར་བ་དེ་ལ། ཟླ་བའི་ཞབས་ན་རེ། ཁྱོད་ཀྱི་སྦྱོར་བ་འདི་མི་འཐད་པར་ཐལ། སྦྱོར་ངག་འདིར་དོན་དམ་པའི་ཁྱད་པར་ཏེ། དགོས་པ་ཅིའི་ཕྱིར་དུ། སྦྱོར་ཡུལ་ཆོས་དང་ཆོས་ཅན་སོགས་གང་ལ་སྦྱོར་མ་ངེས་པའི་སྐྱོན་ཡོད་པའི་ཕྱིར། ཞེས་གསུངས། ཚིག་གསལ་ལས། སྐབས་འདིར་དོན་དམ་པའི་ཁྱད་པར་དེ་དགོས་པ་ཅིའི་ཕྱིར་ཉེ་བར་བཀོད་པ་ཡིན། ཞེས་སོ། །གཉིས་པ་ལན་དགག་པ་ལ། དེ་ལ་ལེགས་ལྡན་ན་རེ། མྱུ་གུ་སོགས་སྐྱེ་བ་ཀུན་རྫོབ་ཙམ་དུ་འགོག་མི་རུང་སྟེ། ཀུན་རྫོབ་ཏུ་སྐྱེ་བ་དབུ་མ་པས་ཁས་བླངས་པའི་ཕྱིར། ཁྱབ་སྟེ། སྐྱེ་བ་ཁས་བླངས་ནས་ཡང་འགོག་ན་ཡང་རང་གི་སྔར་སྐྱེ་བ་ཁས་བླངས་པ་དང་འགལ་བའི་ཕྱིར། དེས་ན་སྐྱེ་བ་ཀུན་རྫོབ་པ་མི་འགོག་པའི་དགོས་པ་དེའི་ཆེད་དུ་དོན་དམ་པའི་ཁྱད་པར་ནི་བསྒྲུབ་བྱའི་ཆོས་ལ་སྦྱར་ནས་མིག་སོགས་ནང་གི་སྐྱེ་མཆེད་ཆོས་ཅན། དོན་དམ་པར་བདག་ལས་མི་སྐྱེ་སྟེ། ཡོད་པའི་ཕྱིར། ཞེས་སོགས་འགོད་པ་ཡིན་ཞེས་ཟེར་ན་ཞེས་བརྟགས་པ་མཐའ་བཟུང་བ་ནི། ཚིག་གསལ་ལས། གལ་ཏེ་དབུ་མ་པས་ཀྱང་འཇིག་རྟེན་གྱི་ཀུན་རྫོབ་ཏུ་དངོས་པོ་རྣམས་སྐྱེ་བར་ཁས་བླངས་པ་དེ་ནི་དགག་པར་བྱ་བ་མ་ཡིན་པའི་ཕྱིར་དང་། སྐྱེ་བ་ཀུན་རྫོབ་པ་དེ་འགོག་ན་ཡང་རང་གིས་སྐྱེ་བ་ཁས་བླངས་པ་དང་འགལ་བས་གནོད་པར་འགྱུར་བའི་ཕྱིར་རོ། །དེས་ན་ཆོས་ལ་སྦྱོར་བ་ཡིན་ནོ་ཞེ་ན། ཞེས་བྱུང་། ཁྱོད་ཀྱིས་སྐྱེ་བ་ཐ་སྙད་པ་མི་འགོག་པའི་ཆེད་དུ་བསྒྲུབ་ཆོས་ལ་དོན་དམ་གྱི་ཁྱད་པར་སྦྱར་བ་དེ་མི་འཐད་པར་ཐལ། སྔ་རྒོལ་དབུ་མ་པ་རང་ལ་ལྟོས་ནས་ཀྱང་དོན་དམ་པར་བདག་ལས་སྐྱེ་].བ་མེད་ཅེས་བསྒྲུབ་ཆོས་ལ་དོན་དམ་པའི་ཁྱད་པར་སྦྱར་མི་དགོས། གཞན་གྲངས་ཅན་ལ་ལྟོས་ནས་ཀྱང་དེ་ལྟར་སྦྱར་མི་དགོས། འཇིག་རྟེན་རང་ག་བ་ལ་ལྟོས་ནས་ཀྱང་དེ་ལྟར་སྦྱར་མི་དགོས་པའི་ཕྱིར། དང་པོ་གྲུབ་སྟེ། དབུ་མ་པ་ལ་ལྟོས་ནས་དེ་འདྲའི་ཁྱད་པར་སྦྱར་མི་རུང་བའི་ཕྱིར། དེར་ཐལ། དབུ་མ་པ་ལ་ལྟོས་ནས་དེ་ལྟར་སྦྱར་བ་ཡིན་ན་ནི་ཐ་སྙད་དུ་བདག་སྐྱེ་ཡོད་པས་དེ་བཀག་མི་རུང་བས་དོན་དམ་པར་བདག་སྐྱེ་བཀག་པ་ལས་ཐ་སྙད་དུ་དེ་མི་བཀག་པའི་ཆེད་དུ་ཡིན་དགོས་ཀྱང་། དབུ་མ་པས་སྐྱེ་བ་ཀུན་རྫོབ་ཏུ་ཁས་བླངས་ཀྱང་བདག་སྐྱེ་ནི་ཀུན་རྫོབ་ཏུ་ཡང་ཁས་མ་བླངས་པའི་ཕྱིར་ཏེ། དེ་ཁས་མ་བླངས་པ་ཡིན་པས་རྒྱུ་མཚན་གྱིས་སྟོན་པས་ཀྱང་བདག་སྐྱེ་སོགས་མཐའ་བཞིའི་སྐྱེ་བ་ནི་སྤྱིར་བཀག་གི་དོན་དམ་པའི་ཁྱད་པར་མ་རྒྱུར་ལ། དེ་བཞིན་དུ་ཀླུ་སྒྲུབ་གྱིས་ཀྱང་བཀག་པའི་ཕྱིར། མདོ་ས་ལུ་ལྗང་བ་སོགས་དུ་མ་ལས། ས་བོན་ཀྱི་རྒྱུ་ལས་བྱུང་བའི་མྱུ་གུ་དེ་ཡང་སྐྱེ་བ་ན། མྱུ་གུ་སོགས་ནི་བདག་གིས་མ་བྱས་གཞན་གྱིས་མ་བྱས། གཉིས་ཀས་མ་བྱས། ཞེས་སོགས་དང་། རྩ་ཤེས་ལས། བདག་ལས་མ་ཡིན་ཞེས་སོགས་མཐའ་བཞིའི་སྐྱེ་བ་སྤྱིར་བཀག་གི་དོན་དམ་པའི་ཁྱད་པར་མ་སྦྱར་བ་དང་། ཚིག་གསལ་ལས། ཀུན་རྫོབ་པའི་སྐྱེ་བ་མི་འགོག་པའི་ཆེད་དུ་བསྒྲུབ་ཆོས་ལ་དོན་དམ་པའི་ཁྱད་པར་སྦྱར་བ་ཡིན་ཟེར་བ་འདི་མི་རིགས་ཏེ། དབུ་མ་པས་བདག་ལས་སྐྱེ་བ་ཀུན་རྫོབ་ཏུ་ཡང་ཁས་མ་བླངས་པའི་ཕྱིར་རོ། །ཞེས་གསུངས་པའི་ཕྱིར། རྩ་རྟགས་གཉིས་པ་གྲུབ་སྟེ། གྲངས་ཅན་གྱི་ངོར་དོན་དམ་པར་བདག་ལས་མི་སྐྱེ་སྟེ་ཞེས་བཀོད་ན་ཐ་སྙད་དུ་བདག་སྐྱེ་ཡོད་པར་འཕེན་པ་གང་ཞིགགྲངས་ཅན་པས་མྱུ་གུ་བདག་ལས་སྐྱེ་བ་མ་ཟད་དོན་དམ་པར་བདག་ལས་སྐྱེ་བར་འདོད་ཀྱང་གཉིས་ཀ་མི་འཐད་པས་དེའི་ངོར་དོན་དམ་པར་བདག་ལས་སྐྱེ་བ་བཀག་ནས་ཐ་སྙད་དུ་བདག་སྐྱེ་མི་འགོག་པ་དེ་མི་འཐད་པའི་ཕྱིར། དེར་ཐལ། བདེན་གཉིས་ལས་ཉམས་པའི་མུ་སྟེགས་ངན་པའི་ལུགས་དེ་དོན་དམ་དང་ཀུན་རྫོབ་གཉིས་ཀར་བཀག་ན་ལེགས་པའི་ཕྱིར་ཏེ། རང་བཞིན་གྱིས་གྲུབ་པའི་བདག་སྐྱེ་མེད་ཀྱང་ཡོད་པར་འདོད་པས་དོན་དམ་ལས་ཉམས། ཐ་སྙད་དུ་བདག་སྐྱེ་མེད་ཀྱང་ཡོད་པར་འདོད་པས་ཀུན་རྫོབ་ལས་ཀྱང་ཉམས་པ་སྟེ་བདེན་པ་གཉིས་ཀྱི་ཚུལ་གང་དང་མི་མཐུན་པའི་ལུགས་ངན་པ་ཡིན་པའི་ཕྱིར། ཚིག་གསལ་ལས། བདེན་གཉིས་ལ་ཕྱིན་ཅི་ལོག་ཏུ་སྒྲོ་བཏགས་ནས་བདེན་གཉིས་གནས་ལུགས་ཕྱིན་ཅི་མ་ལོག་པར་མཐོང་བ་ཉམས་པ་སྟེ་མ་མཐོང་བའི་མུ་སྟེགས་པ་དག་གི་ལུགས་ནི། ལུགས་ངན་པ་ནི་ཇི་སྲིད་མ་དོར་གྱི་བར་དུ་བདེན་པ་གཉིས་ཀའི་སྒོ་ནས་འགོག་པར་བྱེད་པ་དེ་སྲིད་དུ་ཡོན་ཏན་དེ་ལེཊ་༄༅། །དབུ་མ་ལ་འཇུག་པའི་ཊི་ཀ་ཟབ་རྒྱས་ལམ་མཆོག་རབ་གསལ་སྣང་བའི་རྒྱན་ཞེས་བྱ་བ། །པ་ཡིན་པར་རྟོགས་སོ། །ཞེས་གསུངས་པའི་ཕྱིར། རྟགས་གསུམ་པ་གྲུབ་སྟེ། འཇིག་རྟེན་རང་ག་བའི་ངོར་དོན་དམ་པར་བདག་སྐྱེ་མེད་པར་བསྒྲུབ་མི་དགོས་པའི་ཕྱིར་ཏེ། དོན་དམ་པར་བདག་སྐྱེ་ཡོད་པ་འཇིག་རྟེན་རང་ག་བས་མི་འདོད་པའི་ཕྱིར། དེར་ཐལ། འཇིག་རྟེན་རང་ག་བས་བདག་སྐྱེ་གཏན་མི་འདོད་པའི་ཕྱིར། དེར་ཐལ། འཇིག་རྟེན་རང་ག་བས་མཐའ་བཞི་གང་ལས་སྐྱེ་སྙམ་པ་མེད་པར་རྒྱུ་ས་བོན་ལས་འབྲས་བུ་མྱུ་གུ་འབྱུང་བ་ཙམ་ཁས་ལེན་པའི་ཕྱིར། ཁྱབ་སྟེ། འཇིག་རྟེན་རང་ག་བས་བདག་ལས་སྐྱེའམ་གཞན་ལས་སྐྱེ་ཞེས་སོགས་དཔྱད་ནས་འདི་ལྟར་སྐྱེའོ་ཞེས་སྐྱེ་བ་མི་འཇོག་པར་མ་དཔྱད་པར་བློ་ལ་ས་བོན་ལས་འབྲས་བུ་སྐྱེ་བ་སྣང་བ་ལ་བརྟེན་ནས་སྐྱེ་བ་འཇོག་པ་ཡིན་ཞིང་། དེ་ཙམ་ཞིག་ནི་ཡོད་པ་ཡིན་པའི་རྒྱུ་མཚན་གྱིས་བཅོམ་ལྡན་འདས་ཀྱིས་ཀྱང་འཇིག་རྟེན་ན་གང་ཡོད་པར་འདོད་པ་དེ་ང་ཡང་ཡོད་པར་འདོད་གསུངས་ལ། སློབ་དཔོན་འཕགས་པས་ཐ་སྙད་ཀྱི་རྣམ་བཞག་འཇོག་ཚེ་སྐྱེ་བ་སོགས་ཡུལ་གྱི་ངོས་ནས་གྲུབ་མ་གྲུབ་དཔྱད་ནས་མི་འཇོག་པར་འཇིག་རྟེན་པས་ཐ་སྙད་བཞག་ཚུལ་དང་སྒོ་བསྟུན་ནས་ཐ་སྙད་མཛད་པའི་ཕྱིར། ཚིག་གསལ་ལས། འཇིག་རྟེན་པས་ཀྱང་མྱུ་གུ་སོགས་བདག་ལས་སྐྱེ་བར་མི་རྟོག་སྟེ། ཞེས་ནས། སློབ་དཔོན་འཕགས་པ་ཡང་འཇིག་རྟེན་པ་རྣམས་ཀྱིས་མ་བརྟགས་པར་རྒྱུ་འབྲས་སོགས་འཇོག་པ་དེ་ལྟར་དུ་ཐ་སྙད་ཀྱི་རྣམ་པར་བཞག་པ་ཐམས་ཅད་འཇོག་པར་མཛད་པ་ཡིན་ཏེ། ཞེས་གསུངས་པའི་ཕྱིར། གཉིས་པ་དོན་དམ་པ་ཞེས་པ་དེ་ཆོས་ཅན་གྱི་ཁྱད་པར་ལ་སྦྱར་དགོས་པ་དགག་པ་ནི། ལེགས་ལྡན་ན་རེ། ཕ་རོལ་པོ་གྲངས་ཅན་གྱི་དོན་དམ་པར་འདོད་པའི་མིག་སོགས་སྐྱེ་བ་ཀུན་རྫོབ་ཏུ་འགོག་པའི་ཆེད་དུ་དོན་དམ་པའི་ཁྱད་པར་དེ་ཆོས་ཅན་ལ་སྦྱོར་བ་ཡིན་ཏེ། དེའི་ཆེད་དུ་དོན་དམ་པར་གྲུབ་པའི་མིག་སོགས་ཆོས་ཅན། བདག་ལས་མི་སྐྱེ་སྟེ། ཡོད་པའི་ཕྱིར། ཞེས་ཟེར་བ་ཡིན་ཟེར་ན། དེ་མི་འཐད་པར་ཐལ། བདེན་གྲུབ་ཀྱི་མིག་སོགས་གཏན་མི་སྐྱེ་བ་སྒྲུབ་པ་དེའི་ཚེ་དོན་དམ་པར་གྲུབ་པའི་མིག་སོགས་ཆོས་ཅན་དུ་བཀོད་ནས་ལེགས་ལྡན་རང་ལ་ལྟོས་ནས་ཆོས་ཅན་གཞི་མ་གྲུབ་པའི་ཕྱོགས་ཀྱི་སྐྱོན་ནམ་ཆོས་ཅན་གྱི་ངོ་བོ་མེད་ནས་མ་གྲུབ་པའི་རྟགས་ཀྱི་སྐྱོན་དུ་འགྱུར་བ་གང་ཞིགཁྱོད་ཀྱི་ལུགས་ལ་རྒོལ་ཕྱི་རྒོལ་ལ་ཆོས་ཅན་དང་ཚུལ་གསུམ་ཚད་གྲུབ་མཐུན་སྣང་བ་མ་ཡིན་པས་བསྒྲུབ་བྱ་བསྒྲུབ་མི་ནུས་པར་འདོད་པའི་ཕྱིར། དང་པོ་གྲུབ་སྟེ། ཁྱོད་ཀྱིས་དོན་དམ་པར་གྲུབ་པའི་མིག་སོགས་ཆོས་ཅན་དུ་བཟུང་བ་གང་ཞིགཆོས་ཅན་དོན་དམ་པའི་མིག་སོགས་ལེགས་ལྡན་ཁྱོད་ལ་གཞི་མ་གྲུབ་པས་དེའི་སྐབས་ཀྱི་གཏན་ཚིགས་དེ་ཁྱོད་ལ་ཆོས་ཅན་གྱི་ངོ་བོ་མེད་པས་མ་གྲུབ་པའི་གཏན་ཚིགས་ཡིན་པའི་ཕྱིར། ཚིག་གསལ་ལས། གཞན་ཡང་གལ་ཏེ་ལེགས་ལྡན་ན་རེ་དོན་དམ་པར་གྲུབ་པའི་མིག་སོགས་ཀུན་རྫོབ་ཏུ་ཡང་སྐྱེ་བ་དགག་པར་འདོད་ནས་ཆོས་ཅན་ལ་དོན་དམ་པའི་ཁྱད་པར་འདི་འགོད་པར་བྱེད་པ་ཡིན་ཟེར་ན་ནི། དོན་དམ་པའི་མིག་སོགས་ཆོས་ཅན་དུ་འགོད་པ་དེའི་ཚེ་ལེགས་ལྡན་རང་ལ་ཆོས་ཅན་གཞི་མ་གྲུབ་པའི་ཕྱོགས་སམ་རྟགས་ཀྱི་སྐྱོན་དུ་འགྱུར་ཏེ། ལེགས་ལྡན་རང་གིས་དོན་དམ་པར་གྲུབ་པའི་མིག་ལ་སོགས་པའི་སྐྱེ་མཆེད་དྲུག་ཁས་མ་བླངས་པའི་ཕྱིར། ཞེས་གསུངས་པའི་ཕྱིར། བྱས་པ་ལ་ཁོ་ན་རེ། ངེད་ཀྱི་ལུགས་ལ་དོན་དམ་པར་མིག་སོགས་མ་གྲུབ་ཀྱང་ཀུན་རྫོབ་པའི་མིག་སོགས་ཡོད་ལ། དེས་ན་ཀུན་རྫོབ་པའི་མིག་སོགས་རྩོད་གཞིར་འཛིན་པ་ཡིན་པས་ཕྱོགས་རྟགས་མ་གྲུབ་པའི་སྐྱོན་མེད་ཟེར་ན། འོ་ན་ཁྱོད་སྦྱོར་བ་དེ་ལ་དོན་དམ་པའི་ཁྱད་པར་སྦྱར་མི་དགོས་པར་ཐལ། ཆོས་དང་ཆོས་ཅན་གང་ལ་མ་སྦྱར་བ་དེའི་ཕྱིར། རྟགས་ཁས། ཚིག་གསལ་ལས། གལ་ཏེ་དོན་དམ་པར་མེད་ཀྱང་ཀུན་རྫོབ་ཏུ་མིག་ལ་སོགས་པ་ཡོད་ལ། དེ་རྩོད་གཞིར་འཛིན་པ་ཡིན་པས་ཕྱོགས་རྟགས་མ་གྲུབ་པའི་སྐྱོན་མེད་དོ་ཞེ་ན། འོ་ན་ཁྱོད་ཀྱི་སྦྱོར་ངག་དེ་ལ་དོན་དམ་པ་ཞེས་བྱ་བ་ཞིག་ཡོད་པ་འདི་གང་གི་ཁྱད་པར་ཡིན་ཏེ་མ་ཡིན་པས་དེ་སྨོས་པ་དོན་མེད། ཅེས་གསུངས་པའི་ཕྱིར། དེ་ལ་ཁོ་ན་རེ། དོན་དམ་པར་གྲུབ་པའི་མིག་སོགས་རྩོད་གཞིར་འཛིན་པ་མ་ཡིན་པར་མིག་སོགས་ཀུན་རྫོབ་པ་རྩོད་གཞིར་འཛིན་པ་ཡིན་ཀྱང་དོན་དམ་པའི་ཁྱད་པར་སྦྱོར་ཚུལ་ཡོད་དེ། མིག་སོགས་ཀུན་རྫོབ་པ་རྩོད་གཞིར་བཟུང་ན་དེ་དོན་པར་སྐྱེ་བ་མེད་པ་བསྒྲུབ་བྱའི་ཆོས་སུ་བྱེད་པ་ཡིན་ཟེར་ན། དེ་ཡང་མི་འཐད་པར་ཐལ། ཁྱོད་ཀྱི་སྦྱོར་བ་དེ་ལ་མིག་སོགས་ནང་གི་སྐྱེ་མཆེད་རྣམས་ཆོས་ཅན་ཞེས་པ་ལས་ཀུན་རྫོབ་པའི་མིག་སོགས་ཆོས་ཅན་ཞེས་ཀུན་རྫོབ་པའི་ཚིག་ཁྱོད་ཀྱིས་མ་སྦྱར་བ་གང་ཞིགསྦྱར་ནས་ཀུན་རྫོབ་པའི་མིག་སོགས་ཆོས་ཅན་དུ་བཟུང་ན་ཡང་སྦྱོར་བ་དེ་གྲངས་ཅན་ལ་ལྟོས་ནས་གཞི་མ་གྲུབ་པའི་ཕྱོགས་སྐྱོན་འབྱུང་བའི་ཕྱིར། དང་པོ་གྲུབ་སྟེ། ཁྱོད་ཀྱི་སྦྱོར་བ་དེ་ལ་ཀུན་རྫོབ་ཞེས་པའི་ཚིག་མེད་པའི་ཕྱིར། ཚིག་གསལ་ལས། གལ་ཏེ་མིག་ལ་སོགས་པ་ཀུན་རྫོབ་པ་རྣམས་ཆོས་ཅན་དུ་བཟུང་ནས། དེ་དོན་དམ་པར་སྐྱེ་བ་འགོག་པའི་ཕྱིར་དུ་ཞེས་པ་ནས། དེ་སྐད་དུ་ཀུན་རྫོབ་པའི་ཚིག་ཁྱོད་ཀྱིས་མ་སྨོས་སོ། །ཞེས་གསུངས་པའི་ཕྱིར། གཉིས་པ་གྲུབ་སྟེ། ཁྱོད་ཀྱིས་ཆོས་ཅན་དུ་བཟུང་བའི་ཀུན་རྫོབ་པའི་མིག་སོགས་ནི་གྲངས་ཅན་གྱི་ངོར་གཞི་མ་གྲུབ་པའི་ཕྱིར། དེར་ཐལ། གྲངས་ཅན་རང་གི་འདོད་པ་ལྟར་གྱི་མིག་སོགས་ཀུན་རྫོབ་པ་ནི་རང་ལ་མ་གྲུབ་པས་འགོད་མི་རིགས་ལ། གྲངས་ཅན་པས་མིག་ལ་སོགས་པ་དེ་དབུ་མ་པས་འདོད་པ་ལྟར་གྱི་ཀུན་རྫོབ་ཏུ་མི་འདོད་པའི་ཕྱིར། ཟུར་ཕྱི་མ་དེར་ཐལ། གྲངས་ཅན་པས་མིག་སོགས་དབུ་མ་པའི་འདོད་པ་ལྟར་གྱིས་རྫས་ཡོད་དུ་འདོད་ཀྱི་དབུ་མ་པའི་འདོད་པ་ལྟར་གྱི་བཏགས་ཡོད་དུ་མི་འདོད་པའི་ཕྱིར། ཁྱབ་སྟེ། མིང་གིས་བཏགས་ཙམ་དུ་གྲུབ་པ་ཀུན་རྫོབ་ཏུ་གྲུབ་པའི་ཚད་ཡིན་པའི་ཕྱིར། ཚིག་གསལ་ལས། མིག་སོགས་ཀུན་རྫོབ་པ་ཆོས་ཅན་དུ་བཀོད་པ་ལ་གཞན་གྲངས་ཅན་ལ་ཆོས་ཅན་གཞི་མ་གྲུབ་པའི་ཕྱོགས་ཀྱི་སྐྱོན་དུ་འགྱུར་བས་ན་ཀུན་རྫོབ་པའི་མིག་སོགས་རྩོད་གཞིར་འཛིན་པ་འདི་ནི་མི་རིགས་སོ། །ཞེས་གསུངས་པའི་ཕྱིར། གཉིས་པ་ཆོས་ཅན་སྤྱི་ཙམ་འཛིན་པའི་ལན་དང་། དགག་པ་གཉིས། དང་པོ་ནི། ལེགས་ལྡན་ན་རེ། ངེད་ཀྱི་སྦྱོར་བ་དེ་ལ་དོན་དམ་པར་གྲུབ་པའི་མིག་སོགས་ཆོས་ཅན་དུ་བཟུང་བས་རིང་ལ་ཕྱོགས་རྟགས་མ་གྲུབ་པ་དང་། དབུ་མ་པའི་འདོད་པ་ལྟར་གྱི་ཀུན་རྫོབ་པའི་མིག་སོགས་ཆོས་ཅན་དུ་བཟུང་བས་གྲངས་ཅན་ལ་ཕྱོགས་རྟགས་མ་གྲུབ་པའི་སྐྱོན་མེད་པར་ཐལ། དེ་ལྟར་ཆོས་ཅན་ལ་ཀུན་རྫོབ་དང་། དོན་དམ་པའི་ཁྱད་པར་དུ་མ་བྱེ་བའི་མིག་སོགས་རྒོལ་ཕྱི་རྒོལ་གཉིས་ཀའི་མཐུན་སྣང་ཐུན་མོང་པའི་སྤྱི་ཙམ་ཞིག་རྩོད་གཞིར་འཛིན་པ་ཡིན་པའི་ཕྱིར། དེར་ཐལ། ཕྱི་ནང་གི་གྲུབ་མཐའ་སོ་སོ་དང་དེ་དག་ནང་ཕན་ཚུན་རྩོད་པའི་ཚེ་ཆོས་དང་ཆོས་ཅན་གཉིས་ཀ་སྤྱི་ཙམ་འཛིན་དགོས་ཀྱི་དེ་གཉིས་ལ་གྲུབ་མཐའ་རང་རང་གི་འདོད་པའི་ཁྱད་པར་སྦྱར་ན་སྦྱོར་བ་དེ་ལ་རྗེས་དཔག་གི་གཏན་ཚིགས་ཀྱི་ཐ་སྙད་དང་། དེས་བསྒྲུབ་བྱ་སྒྲུབ་པ་ལ་རྗེས་སུ་དཔག་པར་བྱ་བའི་ཐ་སྙད་མི་རུང་བའི་ཕྱིར། དེར་ཐལ། ཆོས་ཅན་ལ་རྒོལ་ཕྱི་རྒོལ་གཉིས་ཀའི་འདོད་པའི་ཁྱད་པར་མ་སྦྱར་བའི་སྤྱི་ཙམ་འཛིན་དགོས་པ་གང་ཞིགཆོས་ལའང་དེ་ལྟར་དགོས་པའི་ཕྱིར། དང་པོ་གྲུབ་སྟེ། དཔེར་ན་སངས་རྒྱས་པས་བྱེ་བྲག་པའི་ངོར་སྒྲ་མི་རྟག་ཅེས་དམ་བཅས་ནས་སྒྲུབ་པའི་ཆེད་འབྱུང་འགྱུར་གྱི་སྒྲ་རྩོད་གཞིར་བཟུང་ན་བྱེ་བྲག་པ་ལ་མི་འགྲུབ། ནམ་མཁའི་ཡོན་ཏན་གྱི་སྒྲ་རྩོད་གཞིར་བཟུང་ན་སངས་རྒྱས་པ་རང་ལ་མི་འགྲུབ། དེ་བཞིན་དུ་བྱེ་བྲག་པས་གཅེར་བུ་པ་ལ་སྒྲ་མི་རྟག་པ་སྒྲུབ་ཚེ་བྱས་པའི་སྒྲ་རྩོད་གཞིར་བཟུང་བ་གཅེར་བུ་པ་ལ་མི་འགྲུབ། སྔར་ཡོད་རྐྱེན་གྱིས་གསལ་བའི་སྒྲ་རྩོད་གཞིར་བཟུང་ན་བྱེ་བྲག་པ་ལ་མི་འགྲུབ་པ་བཞིན་ཡིན་པའི་ཕྱིར། ཚིག་གསལ་ལས། ལེགས་ལྡན་གྱིས་ཅི་སྟེ་ཇི་ལྟར་སྒྲ་མི་རྟག་ཅེས་བྱ་བ་དམ་བཅས་ནས་སྒྲུབ་པ་ལ་ཆོས་དང་ཆོས་ཅན་གཉིས་རྒོལ་ཕྱི་རྒོལ་གང་གི་འདོད་པས་ཁྱད་པར་དུ་མ་བྱས་པའི་སྤྱི་ཙམ་ཉིད་བཟུང་བ་ཡིན་གྱི་རྒོལ་བ་གཉིས་ཀྱི་འདོད་པའི་•ཁྱད་པར་དུ་སྦྱར་བ་དེ་ནི་འཛིན་པ་མ་ཡིན་ཏེ། དེ་འདྲའི་ཁྱད་པར་སྦྱར་བ་དེ་ཆོས་དང་ཆོས་ཅན་དུ་འཛིན་ནི་རྗེས་སུ་དཔག་པ་དང་རྗེས་སུ་དཔག་པར་བྱ་བའི་ཐ་སྙད་མེད་པར་འགྱུར་རོ། །རྒྱུ་མཚན་འདི་ལྟར་སངས་རྒྱས་པས་བྱེ་བྲག་པ་ལ་སྒྲ་མི་རྟག་པ་སྒྲུབ་ཚེ་གལ་ཏེ་འབྱུང་བ་ཆེན་པོ་བཞི་ལས་གྱུར་པས་སྒྲ་རྩོད་གཞིར་འཛིན་ན་ནི་ཕ་རོལ་བོ་བྱེ་བྲག་པ་ལ་མ་གྲུབ་པོ། །འོན་ཏེ་ནམ་མཁའི་ཡོན་ཏན་གྱི་སྒྲ་རྩོད་གཞིར་འཛིན་ན་ནམ་མཁའི་ཡོན་ཏན་གྱི་སྒྲ་དེ་རང་ཉིད་སངས་རྒྱས་པ་ལ་མ་གྲུབ་པ་ཡིན་ནོ། །དེ་བཞིན་དུ་བྱེ་བྲག་པས་གཅེར་བུ་པ་ལ། ཞེས་པ་ནས། འོན་ཏེ་སྔར་ཡོད་སྐྱེན་གྱིས་མངོན་པར་གསལ་བར་བྱ་བའི་སྒྲ་འཛིན་པ་ཡིན་ན་ནི་དེ་འདྲའི་སྒྲ་དེ་བྱེ་བྲག་པ་རང་ལ་མ་གྲུབ་པ་ཡིན་ལ། ཞེས་སོ། །གཉིས་པ་གྲུབ་སྟེ། བསྒྲུབ་བྱའི་ཆོས་ལའང་རྒོལ་སོ་སོའི་འདོད་པའི་ཁྱད་པར་སྦྱོར་པ་དོར་བའི་སྤྱི་ཙམ་ཞིག་འཛིན་དགོས་པའི་ཕྱིར། དེར་ཐལ། སངས་རྒྱས་པས་བྱེ་བྲག་པ་ལ་སྒྲ་མི་རྟག་པ་སྒྲུབ་ཚེ། སྒྲ་ཆོས་ཅན། རང་ཉིད་འཇིག་པ་དེ་ཕྱིས་འབྱུང་གི་རྒྱུ་དོན་གཞན་ལ་ལྟོས་པའི་མི་རྟག་པ་ཡིན་ཏེ། ཞེས་དེ་ལྟར་ཆོས་སུ་བཟུང་ན་སངས་རྒྱས་པ་རང་ལ་མི་འགྲུབ། རང་ཉིད་འཇིག་པ་དེ་ཕྱིས་འབྱུང་གི་རྒྱུ་དོན་གཞན་ལ་མི་ལྟོས་པའི་མི་རྟག་པ་ཡིན་ཏེ་ཞེས་ཆོས་སུ་བཟུང་ན་བྱེ་བྲག་པ་རང་ལ་མི་འགྲུབ་པའི་ཕྱིར་རོ། །དེ་བཞིན་དུ་བུམ་པ་དངོས་པོར་སྨྲ་བ་བའི་ངོར་མིག་སོགས་བདེན་མེད་དུ་སྒྲུབ་པ་དང་། གྲངས་ཅན་གྱི་ངོར་བདག་སྐྱེ་མེད་པར་སྒྲུབ་པ་སོགས་ཀྱི་ཚེ་ཡང་། སྔ་རྒོལ་གྱི་འདོད་པའི་རྫུན་པས་ཁྱད་པར་དུ་བྱས་པའི་མིག་སོགས་དང་། ཕྱི་རྒོལ་གྱིས་འདོད་པའི་བདེན་གྲུབ་ཀྱིས་ཁྱད་པར་དུ་བྱས་པའི་མིག་སོགས་ཆོས་ཅན་དུ་འཛིན་པ་མ་ཡིན་པར་རྒོལ་བ་གཉིས་ཀའི་འདོད་པའི་བདེན་རྫུན་གང་གིས་ཀྱང་ཁྱད་པར་དུ་མ་བྱས་པའི་མིག་སོགས་སྤྱི་ཙམ་འཛིན་པ་ཡིན་པས་རྒོལ་བ་གཉིས་ཀ་ལ་ཕྱོགས་རྟགས་མ་གྲུབ་པའི་སྐྱོན་སོགས་མེད་དོ་ཟེར་རོ། །ཚིག་གསལ་ལས། དེ་བཞིན་དུ་ཅི་རིགས་པར་བསྒྲུབ་ཆོས་འཇིག་པ་སྟེ་མི་རྟག་པའང་གལ་ཏེ་རང་ཉིད་འཇིག་པ་ཕྱིས་བྱུང་གི་རྒྱུ་དང་བཅས་པའི་མི་རྟག་པ་ཡིན་ཏེ་ཞེས་ཆོས་སུ་བཟུང་བ་ཡིན་ནི་སངས་རྒྱས་པ་རང་ལ་གྲུབ་པ་ཡིན་ལ། འོན་ཏེ་འཇིག་རྒྱུ་དོན་གཞན་མེད་པའི་མི་རྟག་པ་ཡིན་ཏེ། ཞེས་བཀོད་པ་ཡིན་ན་ནི་ཕ་རོལ་པོ་བྱེ་བྲག་སྨྲ་བ་ལ་མ་གྲུབ་པ་ཡིན་ནོ། །དེའི་ཕྱིར་ན་ཇི་ལྟར་སྒྲ་མ་རྟག་པ་སྒྲུབ་པ་འདིར་ཆོས་དང་ཆོས་ཅན་སྤྱི་ཙམ་འཛིན་པ་དེ་བཞིན་དུ་དབུ་མ་པས་གྲངས་ཅན་ལ་བདག་སྐྱེ་མེད་པར་སྒྲུབ་པའི་སྐབས་འདིར་ཡང་གྲངས་ཅན་པའི་འདོད་པའི་བདེན་པས་ཁྱད་པར་དུ་བྱས་པའི་མིག་སོགས་དང་། དབུ་པ་པས་འདོད་པའི་རྫུན་པའི་ཁྱད་པར་དུ་བྱས་པའི་མིག་སོགས་དོར་བའི་ཆོས་དང་ཆོས་ཅན་གཉིས་ནི་གཉིས་ཀའི་མཐུན་སྣང་དུ་ཡོད་པ་མིག་སོགས་སྤྱི་ཙམ་ཞིག་འཛིན་པར་འགྱུར་རོ་ཞེ་ན། ཞེས་བྱུང་། དེ་ལ་ཁོ་ན་རེ། ཆོས་ཅན་མཐུན་སྣང་བ་དགོས་པར་རང་རྒྱུད་པས་འདོད་ཀྱང་ཆོས་མཐུན་སྣང་དགོས་པར་མི་འདོད་དེ། དངོས་སྨྲ་ལ་མྱུ་གུ་བདེན་མེད་དུ་བསྒྲུབ་ཚེ་སྔ་རྒོལ་ལ་སྣང་ཡང་ཕྱི་རྒོལ་ལ་མྱུ་གུ་བདེན་མེད་དུ་མི་སྣང་བས་བསྒྲུབ་བྱ་མྱུ་གུ་བདེན་མེད་མཐུན་སྣང་བ་མེད་པའི་ཕྱིར། ཟེར་ན་མ་ཁྱབ་སྟེ། དེ་ལྟར་བསྒྲུབ་ཚེ་བསྒྲུབ་བྱ་མྱུ་གུ་བདེན་མེད་དུ་བསྒྲུབ་ཚེ་སྔ་རྒོལ་ལ་མྱུ་གུ་མཐུན་སྣང་བ་མེད་ཀྱང་། ལུགས་འཛིར་བསྒྲུབ་བྱའི་ཆོས་ལའང་སྤྱི་ཙམ་པ་མཐུན་སྣང་དུ་གྲུབ་པ་ཞིག་ཡོད་དགོས་པའི་ཕྱིར། དེར་ཐལ། མྱུ་གུ་བདེན་མེད་ལྟ་བུ་དེ་སྒྲུབ་ཀྱི་བསྒྲུབ་བྱ་ངེས་པ་ལ་དེའི་སྔོན་དུ་མཐུན་དཔེ་གཟུགས་བརྙན་བདེན་མེད་དུ་རྟོགས་པས་སྤྱིར་བསྒྲུབ་ཆོས་བདེན་མེད་མཐུན་སྣང་བ་ཞིག་ཡོད་དགོས་པ་བཞིན་ཏུ། དཔེར་གང་བཀོད་པའི་ཆོས་མཐུན་གྱི་དཔེ་དེ་རྒོལ་བ་གཉིས་ཀའི་མཐུན་སྣང་དུ་གྲུབ་པ་ཞིག་སྔོན་དུ་འགྲོ་དགོས་པ་གང་ཞིགགཟུགས་བརྙན་གྱི་སྟེང་གི་བདེན་མེད་དུ་སྒྲུབ་པའི་བསྒྲུབ་བྱའི་ཆོས་ཡིན་པའི་ཕྱིར་ཏེ། བུམ་པ། བདེན་མེད་ལ་སོགས་པའི་བདེན་མེད་ཐམས་ཅད་། རྟེན་འབྲེལ་གྱི་རྟགས་ཀྱིས་མྱུ་གུ་བདེན་མེད་དུ་སྒྲུབ་པའི་བསྒྲུབ་བྱའི་ཆོས་ཡིན་པའི་ཕྱིར་ཏེ། ཆོས་གཅིག་བདེན་མེད་དུ་སྒྲུབ་པས་ཆོས་ཀུན་བདེན་མེད་དུ་བསྒྲུབ་པ་ཡིན་པ་གང་ཞིགགང་བདེན་མེད་དུ་བསྒྲུབ་པ་དེ་སྒྲུབ་ཆོས་ཡིན་པའི་ཕྱིར་རོ། །ལམ་རིམ་ལས། ཇི་ལྟར་ཆོས་ཅན་རྒོལ་བ་གཉིས་ཀའི་མཐུན་སྣང་དུ་གྲུབ་པ་དགོས་པ་དེ་བཞིན་དུ་བསྒྲུབ་ཆོས་མི་རྟག་པའང་རྒོལ་ཕྱི་རྒོལ་གྱི་འདོད་པས་ཁྱད་པར་དུ་མ་བྱས་པའི་སྤྱི་ཙམ་ཞིག་གཉིས་ཀས་མཐུན་སྣང་དུ་གྲུབ་དགོས་ཏེ། དེ་ཡང་དཔེར་ན་སྒྲ་མི་རྟག་པ་བསྒྲུབ་པ་ན་དེའི་བསྒྲུབ་ཆོས་མི་རྟག་པ་དེ་དེས་བུམ་པའི་སྟེང་དུ་རྒོལ་བ་གཉིས་ཀས་ངེས་ནས་མཐུན་སྣང་དུ་གྲུབ་པ་ལྟ་བུ། དེ་སྒྲུབ་ཀྱི་དཔེར་གང་བཀོད་པ་དེ་ལ་མཐུན་སྣང་དུ་གྲུབ་པ་ཞིག་ནི། དེ་སྒྲུབ་ཀྱི་བསྒྲུབ་བྱ་སྒྲུབ་པའམ་རྟོགས་པའི་སྔོན་དུ་འགྲོ་དགོས་པ་ཡིན་ནོ། །ཞེས་སོ། །གཉིས་པ་དེ་དགག་པ་ནི། ལེགས་ལྡན་ཁྱེད་ཀྱིས་དབུ་མ་པས་དངོས་སྨྲ་བའི་ངོར་བདེན་པའི་སྐྱེ་མེད་སོགས་སྒྲུབ་ཚེ་བདེན་རྫུན་གང་གིས་ཁྱད་པར་དུ་མ་བྱས་པའི་མིག་སོགས་སྤྱི་ཙམ་པ་ཞིག་ཆོས་ཅན་དུ་འཛིན་པར་འདོད་པ་དེ་ཁྱོད་ཀྱི་ལུགས་ལ་གཏན་མི་འཐད་པར་ཐལ། དོན་དེ་ལྟར་སྤྱི་ཙམ་ཆོས་ཅན་དུ་འཛིན་པའི་དོན་མི་འཐད་པ་གང་ཞིགདེས་སངས་རྒྱས་པ་བྱེ་བྲག་པ་ལ་སྒྲ་མི་རྟག་པར་བསྒྲུབ་ཚེ་གཉིས་ཀའི་འདོད་པའི་སྤྱི་ཙམ་གྱི་སྒྲ་རྩོད་གཞིར་བཟུང་བ་དང་དོན་ཁྱོད་ཀྱིས་བདེན་རྫུན་གང་གིས་ཁྱད་པར་དུ་མ་བྱས་པའི་མིག་སོགས་སྤྱི་ཙམ་རྩོད་གཞིར་བཟུང་བ་གཉིས་དཔེ་དོན་མི་འདྲ་བའི་ཕྱིར། རྩ་རྟགས་དང་པོ་གྲུབ་སྟེ། ལེགས་ལྡན་ཁྱེད་ཀྱིས་མིག་སོགས་སྐྱེ་མཆེད་རྣམས་ནི་རིགས་ཤེས་ངོའི་དོན་དམ་པར་ཏེ་རིགས་ཤེས་ངོར་གྲུབ་པའི་བདག་ལས་སྐྱེ་བ་མེད་པར་སྒྲུབ་པའི་སྐབས་སུ་བདེན་གཉིས་ཀྱི་ཁྱད་པར་དོར་བ་སྟེ་བདེན་རྫུན་གང་གིས་ཁྱད་པར་དུ་མ་བྱས་པའི་མིག་སོགས་སྤྱི་ཙམ་མམ་དེ་འདྲའི་ཁྱད་པར་དུ་མ་བྱས་པའི་མིག་སོགས་མཐུན་སྣང་བ་ཞིག་ཆོས་ཅན་དུ་འཛིན་པར་འདོར་པ་དེ་མི་འཐད་པའི་ཕྱིར། དེར་ཐལ། དབུ་མ་པ་དང་དངོས་སྨྲ་བ་གཉིས་ཀ་ལ་བདེན་རྫུན་གང་གིས་ཁྱད་པར་དུ་མ་བྱས་པའི་མིག་སོགས་ཚད་མས་གྲུབ་ཚུལ་མཐུན་སྣང་བ་མེད་པའི་ཕྱིར། དེར་ཐལ། དངོས་སྨྲ་བ་རྣམས་ཀྱིས་བུམ་པ་ཚད་མས་གྲུབ་པ་ནི་བུམ་འཛིན་མིག་ཤེས་ཚད་མ་དང་བུམ་འཛིན་རྟོགས་པ་ཚད་མ་གང་ཡིན་ཀྱང་ཚད་མ་དེ་བུམ་པ་ལ་ཚད་མར་སོང་བའི་དོན་ནི་ཚད་མ་དེ་གཉིས་ཀྱིས་ཡུལ་སྟེང་དུ་བུམ་པ་ཞིག་སྣང་བས་དེ་བཟུང་བ་ཙམ་གྱིས་བུམ་པ་ལ་ཚད་མར་སོང་བ་ཡིན་ན་སྨིག་སྒྱུ་ཆུར་འཛིན་གྱི་མིག་ཤེས་ཀྱང་དེ་འདྲ་ཡིན་པས་དེ་ཡང་སྨིག་སྒྱུ་ཆུར་གྲུབ་པ་ལ་ཚད་རམ་སོང་བར་ཁས་ལེན་དགོས། དེས་ན་ཚད་མ་དེས་བུམ་པ་དེ་བཟུང་བ་ཙམ་གྱིས་མི་ཆོག་པར་ཚད་མ་དེ་ལ་བུམ་པ་དེ་དོན་གྱི་ངོས་ན་གྲུབ་པར་སྣང་བ་ལྟར་དོན་ལ་ཡང་དོན་གྱི་ངོས་ནས་རང་གི་སྡོད་ལུགས་སུ་གྲུབ་པ་ཡང་ཡིན། ཚད་མས་ཀྱང་རང་ངོས་ནས་གྲུབ་པར་སྣང་བའི་སྒོ་ནས་བུམ་པ་དེ་གཞལ་བར་བྱས་པའི་རྟོགས་ཤིང་ངེས་པ་ཡང་ཡིན་པ་དེ། བུམ་པ་དེ་བུམ་འཛིན་ཚད་མས་རྙེད་པའི་དོན་དང་། བུམ་འཛིན་ཚད་མ་དེ་བུམ་པ་ལ་ཚད་མར་སོང་བའི་དོན་ཡིན་པ་བཞིན་གཞི་གྲུབ་ཀྱི་ཆོས་ཐམས་ཅད་ཚད་མས་གྲུབ་པའི་དོན་དེ་ལྟར་དུ་འདོད་ལ། མདོར་ན་བུམ་འཛིན་ཚད་མས་བློ་ལ་སྣང་བ་ལྟར་དོན་གྱི་སྡོད་ལུགས་སུ་གྲུབ་པའི་རང་གི་ངོ་བོས་གྲུབ་པའི་དབུ་མ་པ་རྙེད་པ་དེ་བུམ་འཛིན་ཚད་མས་བུམ་པ་རྙེད་པའི་དོན་དང་། བུམ་འཛིན་ཚད་མ་དེ་བུམ་པ་ལ་མི་བསླུ་བའི་ཚད་མར་སོང་བའི་དོན་ནོ། །དེས་ན་དངོས་སྨྲ་བ་དང་རང་རྒྱུད་པ་རྣམས་ཀྱིས་ཚད་མས་རྙེད་པའི་དོན་དུ་བཞག་པའི་འཁོར་འདས་ཀྱི་ཆོས་གཅིག་ཀྱང་ཐལ་འགྱུར་བའི་ལུགས་ལ་གཞི་མ་གྲུབ་པོ། །དེ་ལྟར་དངོས་སྨྲ་བ་རྣམས་ཀྱིས་ཚད་གྲུབ་ནི་རང་མཚན་གྱིས་གྲུབ་པའི་མིག་སོགས་ཡིན་པས་མིག་སོགས་རང་མཚན་གྱིས་གྲུབ་པར་སྣང་བའི་ཤེས་པ་རྣམས་སྣང་ཡུལ་ལ་མ་འཁྲུལ་བ་དང་། མིག་སོགས་མ་འཁྲུལ་བའི་ཤེས་པས་རྙེད་དོན་ཡིན་པར་སྣང་ལ། ཐལ་འགྱུར་བས་མིག་སོགས་རང་བཞིན་གྱིས་གྲུབ་པ་མེད་པ་དང་། དེ་རང་བཞིན་གྱིས་གྲུབ་པར་སྣང་བའི་མིག་ཤེས་འཁྲུལ་བ་ཡིན་ལ། །དེས་ན་མིག་སོགས་འཛིན་པའི་ཤེས་པ་དེ་རང་གི་འཛིན་སྟངས་ཀྱི་མིག་སོགས་ཙམ་ལ་ཚད་མར་སོང་ཡང་རང་མཚན་གྱིས་གྲུབ་པའི་མིག་སོགས་ལ་ཚད་མར་མ་སོང་བ་དང་། འཕགས་པའི་མཉམ་བཞག་མ་གཏོགས་པའི་སེམས་ཅན་གྱི་ཤེས་པ་ཡིན་ན་རང་ཡུལ་རང་ངོས་ནས་གྲུབ་པར་མི་སྣང་བ་མེད་པས་བུམ་པ་སོགས་རྙེད་པའི་བུམ་འཛིན་ཤེས་པ་སོགས་ལ་འཁྲུལ་ཤེས་ཀྱིས་ཁྱབ་པ་དང་། དེས་ན་མིག་ལ་སོགས་པ་ནི་རང་བཞིན་གྱིས་མ་གྲུབ་པ་དང་འཁྲུལ་ཤེས་ཀྱི་རྙེད་དོན་ཡིན་པར་སྣང་བས་སྔ་རྒོལ་དབུ་མ་པ་དང་ཕྱི་རྒོལ་དངོས་སྨྲ་གཉིས་ལ་མིག་སོགས་ཆོས་ཅན་མཐུན་སྣང་བ་མེད་པའི་ཕྱིར། མེད་པ་དེར་ཐལ། ཐལ་འགྱུར་བས་ཆོས་ཅན་མིག་ལ་སོགས་པ་བློ་རང་གི་ངོ་བོ་འཁྲུལ་ཤེས་ཡིན་པའི་བློ་ཞིག་གི་རྙེད་དོན་ཡིན་པར་འདོད་པས་ན་དེ་ལ་དེ་ལྟར་སྣང་བ་གང་ཞིགདངོས་པོ་སྨྲ་བས་ཆོས་ཅན་མིག་སོགས་མ་འཁྲུལ་བའི་ཤེས་པའི་རྙེད་དོན་ཡིན་པར་འདོད་པའི་དེ་ལྟར་སྣང་བའི་ཕྱིར། རྟགས་ཟུར་ཕྱི་མ་གྲུབ་སྟེ། མིག་དང་གཟུགས་སོགས་རིགས་ཤེས་ཀྱི་ངོ་བོའི་དོན་དམ་པར་བདག་ལས་མི་སྐྱེ་བ་སོགས་སུ་སྒྲུབ་པའི་ཚེ་དངོས་སྨྲའི་ལུགས་ལ་ནི་ཆོས་ཅན་དེ་འཇལ་བའི་ཚད་མ་ནི་མིག་སོགས་ཀྱི་རང་བཞིན་ལ་མ་འཁྲུལ་བ་ཡིན་པ་གང་ཞིགམ་འཁྲུལ་བའི་ཤེས་པའི་རྙེད་དོན་ལ་རྫུན་པ་གཅིག་མི་འོང་བས་དེ་ལ་ཆོས་ཅན་མིག་སོགས་རྫུན་པར་མི་སྣང་བའི་ཕྱིར། རྟགས་དང་པོ་གྲུབ་སྟེ། བྱེ་སྨྲའི་ལུགས་ལ་མིག་གཟུགས་སོགས་མཇལ་བའི་མངོན་སུམ་ཚད་མ་རྣམས་ནི་མིག་གཟུགས་སོགས་རང་གི་མཚན་ཉིད་ཀྱིས་གྲུབ་པ་ལ་མ་འཁྲུལ་བ་ཡིན་པའི་ཕྱིར། དེར་ཐལ། ཆོས་དེ་གཞི་གྲུབ་ཡིན་པ་ལ་རང་གི་མཚན་ཉིད་ཀྱིས་གྲུབ། དགོས་པར་འདོད་པའི་ལུགས་ལ་ནི་ཡུལ་དེ་མ་འཁྲུལ་བའི་བློ་ཞིག་གིས་རྙེད་ནས་ཡོད་པར་འཇོག་དགོས་ཀྱི་ཡུལ་དེ་འཁྲུལ་བའི་བློ་ཙམ་གྱིས་ཡུལ་དེ་རྙེད་པ་དང་ཡོད་པར་འཇོག་པ་མིན་ལ། ལེགས་ལྡན་ཁྱོད་ཀྱིས་ཀྱང་དེ་ལྟར་ཁས་བླངས་པའི་ཕྱིར། དེར་ཐལ། ཚིག་གསལ་ལས། གང་གི་ཚེ་མིག་སོགས་ཆོས་ཅན་དུ་བཀོད་པ་འདིར་འདི་ལ་བདེན་པའི་སྐྱེ་བ་བཀག་པ་བསྒྲུབ་བྱའི་ཆོས་སུ་འདོད་པ་དེའི་ཚེ་ལ།རིགས་ཤེས་ཀྱི་ངོ་བོར་དེ་ཁོ་ན་ཏེ་རིགས་ཤེས་ཀྱི་ངོ་བོའི་དོན་དམ་དུ་སྐྱེ་བ་མེད་པ་དེའི་རྟེན་ཆོས་ཅན་མིག་ལ་སོགས་པ་ཐལ་འགྱུར་བ་རང་གི་ལུགས་ལྟར་དོན་ལ་མ་རིག་པས་བསླད་པའི་ཤེས་པ་ཕྱིན་ཅི་ལོག་ཙམ་གྱིས་བདག་གི་ངོ་བོ་རྙེད་པ་དེ་ག་ནི་རང་མཚན་གྱིས་གྲུབ་པར་འདོད་བཞིན་དུ་དོན་དམ་པར་གྲུབ་པ་ཉམས་པར་གྱུར་པ་སྟེ་དོན་དམ་པར་གྲུབ་པ་མེད་པར་སློབ་དཔོན་ལེགས་ལྡན་འདིས་རང་ཉིད་ཀྱིས་ཁས་བླངས་པ་ཉིད་དོ། །ཞེས་གསུངས་པའི་ཕྱིར། དེ་ལྟར་གསུངས་ན་ལེགས་ལྡན་རང་ཉིད་ཀྱང་བུམ་སོགས་དོན་དམ་པར་མེད་པར་ཁས་ལེན་བཞིན་དུ་རང་མཚན་ལ་མ་འཁྲུལ་བའི་ཤེས་པས་རྙེད་པར་འདོད་པས་ཁྱབ་སྟེ། དེའི་ཐད་ཀྱི་ལེགས་བཤད་སྙིང་པོ་ལས། བུམ་པ་སོགས་རང་གི་ངོ་བོས་མེད་ན་མེད་དགོས་པས་ན་ཡོད་པ་གང་ཡིན་པ་ཐམས་ཅད་རང་གི་ངོ་བོས་ཡོད་དགོས་པར་འདོད་པའི་དངོས་སྨྲ་སོགས་ཀྱི་ལུགས་ལ་ནི་དཔེར་ན་སྨིག་སྒྱུ་ལ་རང་གི་ངོ་བོས་ཚུར་གྲུབ་པར་སྣང་བ་དེ་མེད་པ་ལྟར་བློ་དེ་ལ་རང་གི་ཡུལ་དེ་རང་མཚན་གྱིས་གྲུབ་པར་སྣང་བ་ལ་ལྟོས་ཏེ་འཁྲུལ་བར་སོང་ན་བློ་དེས་རང་གི་གཞལ་བྱ་རྙེད་པར་འཇོག་མི་ནུས་པས། ཞེས་དང་། །སྐྱེ་མེད་སྒྲུབ་གཞི་མིག་སོགས་ཀྱི་རང་གི་ངོ་བོ་དེ་ཕྱིན་ཀྱི་ལོག་ཙམ་ཀྱིས་རྙེད་པ་མ་ཡིན་པར་ལེགས་ལྡན་རང་ཉིད་ཀྱིས་ཁས་བླངས་ལ། ཞེས་གསུངས་པའི་ཕྱིར། དེ་ལ་ཚིག་གསལ་གྱི་ཕྱིན་ཅི་ལོག་ཙམ་གྱིས་ཞེས་པའི་ཕྱིན་ཅི་ལོག་དེ་ཡུན་ལ་བྱེད་པ་ཡིན་ཏེ། དེ་རྫུན་པའི་ཆོས་རྙེད་མཁན་གྱི་ཕྱོགས་ལ་བཤད་པའི་ཕྱིར། གོང་གི་རྟགས་གཉིས་པ་མ་འཁྲུལ་བའི་ཤེས་པའི་རྙེད་དོན་ལ་རྫུན་པ་གཅིག་མི་འོངས་བའི་རྟགས་གྲུབ་སྟེ། འཁྲུལ་བའི་ཉེས་པའི་རྙེད་དོན་ཡུལ་ཕྱིན་ཅི་ལོག་རྫུན་པ་དང་། མ་འཁྲུལ་བའི་ཤེས་པའི་རྙེད་དོན་ཡུལ་ཕྱིན་ཅི་ལོག་པ་བདེན་པ་གཉིས་ནི་ཐ་དད་ཅེས་ཞེས་ཕན་ཚུན་སྤངས་པའི་དངོས་འགལ་ཡིན་པའི་ཕྱིར། ཚིག་གསལ་ལས། ཡུལ་ཕྱིན་ཅི་ལོག་དང་ཕྱིན་ཅི་མ་ལོག་པ་དག་ནི་ཐ་དད་པ་དེ་དངོས་འགལ་ཡིན་ནོ། །ལེགས་བཤད་སྙིང་པོ་ལས། དངོས་སྨྲས་མིག་སོགས་ཡུལ་ཕྱིན་ཅི་མ་ལོག་པ་དང་ཐལ་འགྱུར་བས་ཕྱིན་ཅི་ལོག་ལ་འདོད་ལ་ཕྱིན་ཅི་ལོག་མ་ལོག་ནི་དངོས་འགལ་ཡིན་པས་དངོས་སྨྲ་ལ་ཕྱིན་ཅི་མ་ལོག་པར་སྣང་བ་དེ་ཐལ་འགྱུར་བ་ལ་ཕྱིན་ཅི་ལོག་ཏུ་སྣང་བ་ལ་སོགས་པའི་རིགས་པ་བསྟན་ནས་ཆོས་ཅན་སོགས་མཐུན་སྣང་བ་ཡོད་པ་བཀག་གོ། ཞེས་གསུངས་པའི་ཕྱིར། ཚིག་གསལ་གྱི་ཕྱིན་ཅི་ལོག་མ་ལོག་གཉིས་ནི་ཡུལ་ལ་བྱེད་པ་འཐད་ཀྱི་ཡུན་ལ་བྱེད་མི་རུང་སྟེ། དེ་གཉིས་དངོས་འགལ་ཡིན་པར་བཤད་པ་གང་ཞིག་ཡུལ་ཅན་ཕྱིན་ཅི་ལོག་མ་ལོག་གཉིས་ལྷན་གཅིག་མི་གནས་འགལ་ཡིན་ཀྱང་དངོས་འགལ་མ་ཡིན་པའི་ཕྱིར་རོ། །དེ་ལྟར་ཤེས་པ་འཁྲུལ་མ་འཁྲུལ་གྱི་རྙེད་དོན་གཉིས་དངོས་འགལ་ཡིན་ཀྱང་མ་འཁྲུལ་བའི་ཤེས་པའི་ཡུལ་ལ་མིག་སོགས་ཀུན་རྫོབ་པ་གཅིག་ཀྱང་མེད་པས་ཁྱབ་ཟེར་མི་ཐུབ་སྟེ། འཕགས་པའི་མཉམ་བཞག་གི་ཡུལ་དུ་ཆོས་ཐམས་ཅད་ཡོད་པའི་ཕྱིར། འོན་ཀྱང་སྤྱིར་འཁྲུལ་མ་འཁྲུལ་གྱི་ཤེས་པ་གཉིས་ཀྱི་ཡུལ་དངོས་འགལ་ཡིན་པར་ཐལ། སྤྱིར་དེ་གཉིས་ཀྱི་ཡུལ་ཅེས་པ་ནི་རང་རང་ལ་དངོས་སུ་སྣང་བའི་ཡུལ་དེ་ལ་བྱེད་པ་ཡིན་ལ། དེས་ན་མིག་སོགས་རང་གི་མཚན་ཉིད་ཀྱིས་གྲུབ་པར་སྣང་བའི་ཤེས་པ་ལ་འཁྲུལ་བའི་ཁྱབ་པ་དེའི་ཡུལ་ལ་རྫུན་པས་ཁྱབ་པ་གང་ཞིག་མིག་སོགས་ཆོས་གང་ཡང་རང་འཛིན་གྱིས་མི་སྣང་བར་རང་བཞིན་གནས་ལུགས་གཟིགས་པའི་ཤེས་པ་དེ་མ་འཁྲུལ་བ་ཡིན་པས་དེའི་ཡུལ་ལ་བདེན་པའི་ཁྱབ་པའི་ཕྱིར། རྟགས་དང་པོ་གྲུབ་སྟེ། དེ་འདྲའི་ཤེས་པ་ནི་མིག་སོགས་རང་འཛིན་གྱིས་གྲུབ་པར་སྣང་བ་ལྟར་གྱི་དོན་ཅུང་ཟད་ཀྱང་མེད་པའི་འཁྲུལ་ཤེས་ཡིན་པའི་ཕྱིར། དཔེར་ན་རབ་རིབ་ཅན་ལ་སྣང་བའི་སྒྲ་ཤད་ཅུང་ཟད་ཀྱང་མེད་པ་བཞིན་ནོ། །ཚིག་གསལ་ལས། གང་གི་ཚེ་རབ་རིབ་ཅན་གྱི་མིག་གིས་མེད་བཞིན་དུ་སྐྲ་ཤད་ལ་སོགས་པ་མཐོང་བ་ལྟར་མ་རིག་པས་བསླད་པའི་ཕྱིན་ཅི་ལོག་གི་ཤེས་པས་གཟུགས་སོགས་རང་གི་མཚན་ཉིད་ཀྱིས་ཡོད་པ་མ་ཡིན་པ་དག་རང་གི་མཚན་ཉིད་ཀྱིས་ཡོད་པ་ཉིད་དུ་འཛིན་པ་སྟེ་སྣང་བའི་ཚད་མས་གཟུགས་སོགས་ཡོད་པར་རྙེད་པའི་དེའི་ཚེ་ནས། གཟུགས་སོགས་རང་གི་མཚན་ཉིད་ཀྱིས་ཡོད་པར་གྱུར་པའི་དོན་ནི། ཆ་ཙམ་ཡང་དམིགས་པར་སྟེ་རྙེད་པར་ག་ལ་འགྱུར་ཏེ་མི་འགྱུར། ཞེས་གསུངས་པའི་ཕྱིར་རོ། ལུང་དེའི་ཡོད་པ་ཉིད་དུ་འཛིན་པ་ཞེས་པ་ནི་མིག་ཤེས་སོགས་ལ་གཟུགས་སོགས་རང་མཚན་གྱིས་སྣང་བ་ལ་གཟུང་བའི་ཐ་སྙད་སྦྱར་ནས་དེ་འཛིན་པ་ཞེས་བཤད་ཀྱི་དེ་གཉིས་དངོས་མ་ཡིན་ནོ། །རྟགས་གཉིས་པ་གྲུབ་སྟེ། གཟུགས་སོགས་ཀྱི་དོན་གྱི་གནས་ཚུལ་ལ་མ་འཁྲུལ་བའི་མངོན་སུམ་གྱི་ངོ་ན་ཆོས་ཉིད་ཁོ་ན་སྣང་བ་ལས་ཀུན་རྫོབ་རྫུན་པ་རྡུལ་གྱི་ཆ་ཙམ་ཡང་མེད་པའི་ཕྱིར། དཔེར་ན་རབ་རིབ་མེད་པའི་མིག་ལ་ནམ་མཁར་སྐྲ་ཤད་མི་དམིགས་པ་བཞིན་ནོ། །ཚིག་གསལ་ལས། གང་གི་ཚེ་རབ་རིབ་ཅན་མ་ཡིན་པའི་མིག་ལ་སྐྲ་ཤད་དང་གངས་རི་སྔོན་པོ་ལ་སོགས་པ་མི་སྣང་བ་ལྟར་འཁྲུལ་རྒྱུ་མ་རིག་པས་མ་བསླད་པའི་འཕགས་པའི་མཉམ་བཞག་ཡེ་ཤེས་ཕྱིན་ཅི་མ་ལོག་པས། གཟུགས་སོགས་ཡན་ལག་མ་ཡིན་པ་རང་མཚན་གྱིས་གྲུབ་པར་སྒྲོ་མི་འདོགས་པ་གཟུགས་སོགས་རང་མཚན་གྱིས་གྲུབ་པར་མ་རྙེད་པ་དེའི་ཚེ་ན་ཡང་། གཟུགས་རང་མཚན་གྱིས་ཡོད་པར་སྣང་བའི་ཚད་མ་འཁྲུལ་ཤེས་ཡིན་པར་གྲུབ་སྟེ། དེ་ལ་སྣང་བ་ལྟར་གྲུབ་ན་རང་བཞིན་ཡོད་མེད་དཔྱོད་པའི་མཉམ་བཞག་གིས་རྙེད་དགོས་ཀྱང་དེས་མ་རྙེད་པས་ན་མེད་པ་སྣང་བའི་འཁྲུལ་ཤེས་ཡིན་པས་སོ། །མ་འཁྲུལ་བའི་ཚད་མས་གཟུགས་སོགས་ཡོད་པར་མ་རྙེད་པ་དེ་གང་གིས་མ་རྙེད་པ་ཡིན་ན། མ་འཁྲུལ་བ་འཕགས་པའི་མཉམ་བཞག་ཡེ་ཤེས་སྐྱེས་པ་དེའི་ཚེ་སྟེ་དེའི་གཟིགས་ངོ་ན་ཀུན་རྫོབ་ཏུ་གྱུར་པའི་རང་གི་མཚན་ཉིད་ཀྱིས་ཡོད་པ་མིན་པར་གྱུར་པའི་དོན་ཅན་གྱི་གཟུགས་སོགས་རྡུལ་ཆ་ཙམ་ཡང་དམིགས་པའི་རྙེད་པ་ག་ལ་ཡོད། ཅེས་གསུངས་པའི་ཕྱིར། དེས་ན་ལེགས་ལྡན་གྱི་རང་རྒྱུད་ཀྱི་སྦྱོར་བ་དེ་ལ་ཕྱོགས་ཀྱི་སྐྱོན་ནམ་ཆོས་ཅན་མཐུན་སྣང་བ་མེད་པའི་སྐྱོན་དང་། ཆོས་མཐུན་སྣང་བ་མེད་པའི་སྐྱོན་དང་། རྩོད་གཞི་མ་གྲུབ་པའི་སྒོ་ནས་ཕྱོགས་ཆོས་མ་གྲུབ་པའི་གཏན་ཚིགས་ཀྱི་སྐྱོན་གསུམ་ཡོད་པར་ཐལ། གོང་ལྟར་ཆོས་ཅན་གཟུགས་སོགས་དང་སྒྲུབ་ཆོས་མི་རྟག་པ་སོགས་དངོས་སྨྲས་མ་འཁྲུལ་བའི་ཤེས་པའི་རྙེད་དོན་བདེན་པ་དང་། དབུ་མ་པས་འཁྲུལ་ཤེས་ཀྱི་རྙེད་དོན་རྫུན་པར་འདོད་པ་གང་ཞིགའཁྲུལ་མ་འཁྲུལ་གྱི་ཤེས་པ་གཉིས་ཀྱི་ཡུལ་རྫུན་པ་དང་བདེན་པ་གཉིས་ནི་དངོས་འགལ་ཡིན་པས་དངོས་སྨྲའི་ལུགས་ཀྱི་མ་འཁྲུལ་བའི་རྙེད་དོན་དེ་ཐལ་འགྱུར་བས་འཁྲུལ་བའི་རྙེད་དོན་ཡིན་གྱི་མ་འཁྲུལ་བའི་རྙེད་དོན་དུ་མི་རུང་། ཐལ་འགྱུར་བས་འཁྲུལ་བའི་རྙེད་དོན་དངོས་སྨྲ་ལ་མ་འཁྲུལ་བའི་རྙེད་དོན་ཡིན་གྱི་འཁྲུལ་ཤེས་ཀྱི་རྙེད་དོན་དུ་མི་རུང་བས་ཆོས་དང་ཆོས་ཅན་མཐུན་སྣང་བ་མེད་པ་དང་། ཁྱོད་ལ་ཆོས་ཅན་རང་ངོས་ནས་གྲུབ་པ་མེད་ན་ཆོས་ཅན་གཞི་མ་གྲུབ་པ་ཡིན་ལ། ཆོས་ཅན་རང་ངོས་ནས་གྲུབ་པ་མི་སྲིད་པས་རྟགས་ཆོས་ཅན་ལ་འགོད་དུ་མེད་པར་འགྱུར་བས་ན་ཆོས་ཅན་གྱི་ངོ་བོ་མེད་པའི་མ་གྲུབ་པའི་གཏན་ཚིགས་སུ་འགྱུར་བའི་སྐྱོན་ཡོད་པའི་ཕྱིར། ཚིག་གསལ་ལས། རང་མཚན་གྱིས་གྲུབ་པའི་ཆོས་ཅན་མཐུན་སྣང་བ་གཞི་གྲུབ་ནི་རང་མཚན་ཡོད་མེད་འཚོལ་བའི་འཕགས་པའི་གཟིགས་ངོར་ཡོད་དགོས་ཀྱང་གང་ཕྱིར་དེ་ལྟར་ཕྱིན་ཅི་ལོག་འཁྲུལ་ཤེས་ཀྱི་རྙེད་དོན་དང་། ཕྱིན་ཅི་མ་ལོག་པ་མ་འཁྲུལ་བའི་ཚད་མས་རྙེད་དོན་གཉིས་པོ་དག་ནི་ཕན་ཚུན་སྤང་འགལ་གྱི་ཐ་དད་པ་ཡིན་པ་དེའི་ཕྱིར་ཕྱིན་ཅི་མ་ལོག་པའི་གནས་སྐབས་མ་འཁྲུལ་བའི་ཚད་མའི་གཟིགས་ངོ་ན་ཕྱིན་ཅི་ལོག་འཁྲུལ་བའི་རྙེད་དོན་གྱི་མིག་སོགས་ཡོད་པ་མ་ཡིན་པའི་ཕྱིར་ན། གང་ཞིག་རྒོལ་བ་གཉིས་ཀ་ལ་མཐུན་སྣང་དུ་གྲུབ་པའི་ཆོས་ཅན་ཉིད་དུ་གྱུར་པ་མིག་སོགས་ཀུན་རྫོབ་པ་ག་ལ་ཡོད། དེས་ན་རང་རྒྱུད་ཀྱི་སྦྱོར་བ་ལ་ཆོས་ཅན་གཞི་མ་གྲུབ་པའི་ཕྱོགས་ཀྱི་སྐྱོན་དང་། རྩོད་གཞི་མ་གྲུབ་པའི་གཏན་ཚིགས་ཀྱི་སྐྱོན་གཉིས་བཟློག་པ་མེད་པ་སྟེ་བཟློག་མི་ནུས་པ་ཡོད་པ་ཉིད་ལས་གཞན་མེད་པས་ཆོས་ཅན་མཐུན་སྣང་བ་སྤྱི་ཙམ་ཡིན་པས་ན་ངེད་ཀྱི་སྦྱོར་བ་དེ་ལ་སྐྱོན་མེད་པར་ལན་བཏབ་པ་ནི་ལན་མ་ཡིན་པ་ཉིད་དོ། །ཞེས་དང་། ལེགས་བཤད་སྙིང་པོ་ལས། དེའི་ཕྱིར་ཆོས་ཅན་མ་གྲུབ་པའི་སྐྱོན་སྤང་མི་ནུས་སོ། །ཞེས་གསུངས་པའི་ཕྱིར། འོ་ན་རང་རྒྱུད་པ་ལ་ཆོས་ཅན་མཐུན་སྣང་བ་མ་གྲུབ་པའི་རྒྱུ་མཚན་དང་། དངོས་སྨྲར་བས་མ་འཁྲུལ་བའི་ཚད་མས་རྙེད་དོན་དུ་འདོད་པའི་མིག་སོགས་ནི་ཐལ་འགྱུར་བ་ལ་རང་མཚན་གྱིས་གྲུབ་པ་ལ་འཁྲུལ་བའི་]ཚད་མས་རྙེད་དོན་ཡིན་པའི་རྒྱུ་མཚན་ཁོ་ན་བཀོད་ནས། མིག་སོགས་དངོས་སྨྲ་ལ་སྣང་བ་ལྟར་གྲུབ་པའི་ཆོས་ཅན་ཐལ་འགྱུར་བ་ལ་མེད་པ་དང་དེ་ལས་ལྡོག་པར་སྒྲུབ་དགོས་སམ། ཞེ་ན། དེ་ཁོ་ན་མི་དགོས་པར་ཐལ། རྟེན་ཆོས་ཅན་མིག་ལ་སོགས་པ་ནི་དངོས་སྨྲས་ཀྱི་འདོད་པ་ལྟར་གྲུབ་པ་འཕགས་པའི་མཉམ་བཞག་གི་ངོའི་དོན་དམ་དུ་གྲུབ་དགོས་ཀྱང་མ་གྲུབ་པའི་རྒྱུ་མཚན་གྱིས་ཆོས་ཅན་མཐུན་སྣང་བ་མེད་ཅེས་བཤད་ཆོག་པའི་ཕྱིར། དེར་ཐལ། ལེགས་ལྡན་རང་ཉིད་ཀྱིས་དབུ་མ་སྙིང་པོ་ལས་མཉམ་བཞག་ཀྱི་ངོ་ན་འཁྲུལ་བས་བཏགས་པའི་གཟུགས་སོགས་བཟློག་པའམ་མེད་པར་བཤད་པ་ན། དེ་ལ་སྦྱར་ཏེ་དངོས་སྨྲ་པས་མིག་སོགས་རང་ངོས་ནས་གྲུབ་པ་ཁས་ལེན་པ་ལྟར་གྲུབ་ན་ཟག་མེད་ཡེ་ཤེས་ཀྱི་གཟིགས་ངོར་ཡོད་དགོས་ཀྱང་དེར་མེད་པར་ཁྱོད་ཀྱིས་ཁས་བླངས་པ་ལྟར་ཡིན་པས་དངོས་སྨྲས་འདོད་པ་ལྟར་རང་ངོས་ནས་གྲུབ་པའི་ཆོས་ཅན་དབུ་མ་པས་མི་འདོདས་དེ་གཉིས་ཀའི་མཐུན་སྣང་གི་ཆོས་དང་། ཚུལ་གསུམ་རང་རྒྱུད་ཀྱི་རྟགས་དང་། རང་རྒྱུད་ཀྱི་ཆོས་ཅན་མེད་པས་རང་རྒྱུད་མི་འཐད་ཅེས་བཤད་ཆོག་པའི་ཕྱིར། ལེགས་བཤད་སྙིང་པོ་ལས། ལེགས་ལྡན་གྱིས་སྐྱེ་མེད་སྒྲུབ་པའི་རྟེན་ཆོས་ཅན་མིག་ལ་སོགས་པ་ནི་ཟག་མེད་མཉམ་བཞག་གི་ངོའི་དེ་ཁོ་ནར་ཏེ་དོན་དམ་དུ་གྲུབ་པ་ཉམས་པར་ཁས་བླངས་པའི་སྟེང་ལ་འཁྲིས་ནས་བཤད་ཀྱང་ཆོག་སྟེ། གཞན་དུ་བློ་འཁྲུལ་བའི་རྙེད་དོན་ཡིན་པའི་རྒྱུ་མཚན་གྱི་སྒོ་ནས་བཤད་པ་དང་མིག་སོགས་ཟག་མེད་ཡེ་ཤེས་ཀྱི་ངོར་མེད་པའི་རྒྱུ་མཚན་གྱིས་རང་རྒྱུད་མེད་པར་བཤད་པའི་ཚུལ་འདི་གཉིས་བཤད་ཚུལ་མི་མཐུན་ཀྱང་དེ་གཉིས་ཀ་རིང་རྒྱུད་འགོག་པའི་གྲུབ་མཐའ་སྟེ་རྒྱུ་མཚན་ལ་འགྲོ་བ་ལ་མི་མཐུན་པ་མ་ཡིན་ནོ། །ཞེས་གསུངས་པའི་ཕྱིར། རྩ་རྟགས་གཉིས་པ་གྲུབ་སྟེ། དཔེ་སངས་རྒྱས་པའི་བྱེ་བྲག་པ་ལ་སྒྲ་མི་རྟག་པར་སྒྲུབ་ཚེ་གཉིས་ཀའི་འདོད་པའི་སྤྱི་ཙམ་གྱི་སྒྲ་རྩོད་གཞིར་བཟུང་བ་དང་། དོན་ཁྱོད་ཀྱི་བདེན་རྫུན་གང་གིས་ཀྱང་ཁྱད་པར་དུ་མ་བྱས་པའི་མིག་སོགས་སྤྱི་ཙམ་རྩོད་གཞིར་བཟུང་བ་གཉིས་དཔེ་དོན་མི་མཐུན་པར་ཐལ། རང་སྡེ་དངོས་སྨྲ་བས་བྱེ་བྲག་པའི་ངོར་སྒྲ་མི་རྟག་པར་སྒྲུབ་ཚེ་ནི་རྒོལ་བ་སོ་སོའི་ཐུན་མོང་མ་ཡིན་པའི་འདོད་པ་འབྱུང་འགྱུར་གྱི་སྒྲ་དང་ནམ་མཁའི་ཡོན་ཏན་གྱི་སྒྲས་ཁྱད་པར་དུ་མ་བྱས་པའི་རང་གི་མཚན་ཉིད་ཀྱིས་གྲུབ་པའི་སྒྲ་སྤྱི་ཙམ་པ་དེ་ལ་ཚད་མར་སོང་བར་སྣང་བའི་མཐུན་སྣང་བ་ཡོད་པ་གང་ཞིགཡང་ཐལ་འགྱུར་བས་དངོས་སྨྲ་བ་ལ་མྱུ་གུ་དོན་དམ་པར་མི་སྐྱེ་བ་དང་བདག་ལས་མི་སྐྱེ་བར་སྒྲུབ་ཚེ་ནི། དངོས་སྨྲ་བས་ཆོས་ཅན་མྱུ་,གུ་གཞལ་བའི་ཚད་མ་དེ་མྱུ་གུ་ལ་ཚད་མར་སོང་བའི་དོན་ནི་མྱུ་གུ་རང་མཚན་གྱིས་གྲུབ་པ་ལ་མ་འཁྲུལ་བའི་ཚད་མར་སོང་བ་དང་། ཐལ་འགྱུར་བས་མྱུ་གུ་ལ་ཚད་མར་སོང་བ་ནི་མྱུ་གུ་སྣང་ཙམ་ལ་ཚད་མར་སོང་བ་ཡིན་གྱི་མྱུ་གུ་རང་བཞིན་གྱིས་གྲུབ་པ་ལ་ཚད་མར་མ་སོང་བར་དེ་ལ་འཁྲུལ་ཤེས་སུ་སོང་བས་ན་མྱུ་གུ་རྟོགས་པའི་ཚད་མ་ཡིན་ན་མྱུ་གུ་ལ་འཁྲུལ་ཤེས་སུ་སོང་བར་འདོད་ལ། དེས་ན་དེ་གཉིས་ཀའི་མཐུན་སྣང་གི་མྱུ་གུ་ཞིག་ཡོད་ན་དེ་ནི་ཁྱོད་ལ་འཁྲུལ་བའི་ཚད་མར་ཡང་མ་སོང་། མ་འཁྲུལ་བའི་ཚད་མར་ཡང་མ་སོང་ཡང་མྱུ་གུ་ཙམ་ལ་ཚད་མར་སོང་བའི་མྱུ་གུ་ཞིག་དབུ་མ་པ་དང་དངོས་སྨྲ་བ་གཉིས་ཀའི་ལུགས་ལ་ཡོད་དགོས་ཀྱང་དེ་འདྲ་མི་སྲིད་པའི་ཕྱིར། རྟགས་དང་པོ་གང་ཞིག་གྲུབ་སྟེ། རང་གི་ཐུན་མོང་མ་ཡིན་པར་འདོད་པས་ཁྱད་པར་དུ་མ་བྱས་པའི་སྒྲ་རང་མཚན་གྱིས་གྲུབ་པ་ཞིག་རང་རང་གི་ཚད་མས་གྲུབ་པར་རློམ་པའི་སྒྲ་དེ་ཆོས་ཅན་དུ་འཛིན་པ་ནི་རྒོལ་བ་གཉིས་ཀའི་ཞེ་འདོད་ཡིན་པའི་ཕྱིར། ཚིག་གསལ་ལས། རང་སྡེ་དངོས་སྨྲ་བས་བྱེ་བྲག་པའི་ངོར་སྒྲ་མི་རྟག་པར་སྒྲུབ་པ་དེར་ནི། སྒྲའི་སྤྱི་དང་མི་རྟག་པ་ཉིད་ཀྱི་སྤྱི་སྟེ་རྩོད་གཞི་སྒྲ་དང་བསྒྲུབ་ཆོས་མཐུན་དཔེའི་སྟེང་གི་མི་རྟག་པ་གཉིས་སྤྱི་ཙམ་པ། རང་གི་འདོད་པའི་ཁྱད་པར་བརྗོད་པར་མི་འདོད་སྟེ་ཁྱད་པར་དུ་མ་བྱས་པའི་སྒྲ་དང་མི་རྟག་པ་རང་མཚན་གྱིས་གྲུབ་པ་ལ་ཚད་མར་སོང་བར་འདོད་པ་ཞིག་གཉིས་ཀ་ལ་ཡང་མཐུན་སྣང་དུ་ཡོད་ལ། ཞེས་གསུངས་པའི་ཕྱིར་རོ། །མཐུན་སྣང་འདི་ལེགས་ལྡན་གྱི་སྒྲས་ཚུལ་ལྟར་འབྱུང་འགྱུར་དང་ནམ་མཁའི་ཡོན་ཏན་གྱི་སྒྲ་མ་ཡིན་པའི་སྒྲ་སྤྱི་ཙམ་དང་།འཇིག་པ་ཕྱིས་འབྱུང་གི་མི་རྟག་པ་སོགས་མ་ཡིན་པའི་མི་རྟག་པ་སྤྱི་ཙམ་གཉིས་ཀས་འདོད་ཅིང་ཁས་ལེན་པའི་མཐུན་སྣང་ཡོད་པར་བཤད་པ་ཡིན་གྱི་སྐབས་ཀྱི་རྩོད་གཞི་བུམ་པ་མི་རྟག་པ་སོགས་བསྒྲུབ་བྱ་མཐུན་སྣང་བ་ཡོད་པའི་ཕྱིར་ན་མ་ཡིན་ཏེ། བསྒྲུབ་བྱ་ལ་གཉིས་ཀའི་མཐུན་སྣང་བ་མི་སྲིད་པའི་ཕྱིར་ཏེ།བསྒྲུབ་བྱ་མཐུན་སྣང་དུ་གྲུབ་ན་དེ་བསྒྲུབ་མི་དགོས་པའི་ཕྱིར་རོ། །རྟགས་གཉིས་པ་གྲུབ་སྟེ། ཚིག་གསལ་ལས། དེ་གཉིས་ཀའི་ཚད་མས་གྲུབ་ཚུལ་སྣང་བ་ཡོད་ན་དངོས་སྨྲའི་ལུགས་ལ་མྱུ་གུ་ཚད་མས་རྙེད་པ་ནི་མ་འཁྲུལ་བའི་ཚད་མས་རྙེད་པ་མ་ཡིན་ཀྱང་ཚད་མས་རྙེད་པ་ཡིན་པ་དང་། ཐལ་འགྱུར་བའི་ལུགས་ལ་འཁྲུལ་བའི་ཚད་མས་རྙེད་པ་མ་ཡིན་ཀྱང་ཚད་མས་རྙེད་པ་ཡིན་པ་ཞིག་ཡོད་དགོས་ཀྱང་དེ་འདྲ་མི་སྲིད་པས་གཉིས་ཀའི་ཚད་མས་རྙེད་པའི་མིག་གི་སྤྱི་ནི་སྟོང་པ་ཉིད་སྨྲ་བ་དབུ་མ་པ་དང་སྟོང་པ་ཉིད་མ་ཡིན་པར་སྨྲ་བ་དངོས་སྨྲ་དག་གང་གིས་ཀྱང་ཀུན་རྫོབ་ཏུ་ཡང་། དེ་འདྲ་ཡོད་པར་ཁས་མ་བླངས་ལ་དོན་དམ་པར་ཡང་ཡོད་པར་ཁས་བླངས་པ་མ་ཡིན་པས་སྔ་མའི་དཔེ་ལ་དོན་འདི་དང་འདྲ་བ་ཡོད་པ་མ་ཡིན་ནོ། །ཞེས་དང་། ལེགས་བཤད་སྙིང་པོ་ལས། དངོས་སྨྲ་ལ་མིག་སོགས་བདག་ལས་མི་སྐྱེ་བར་སྒྲུབ་པའི་རང་བཞིན་གྱིས་སྟོང་བར་སྨྲ་བ་དང་། བསྒྲུབ་ཡུལ་རང་བཞིན་གྱིས་སྟོང་བར་མི་སྨྲ་བ་དངོས་སྨྲ་བ་ལ་ནི། །མིག་སོགས་འཇལ་བའི་ཚད་མས་རང་གི་ངོ་བོའི་ཡོད་པའི་མིག་སོགས་དང་། རང་གི་ངོ་བོས་མ་གྲུབ་པའི་མིག་སོགས་གང་ཡང་མི་འཇལ་ཡང་མིག་སོགས་ཆོས་ཅན་གྱི་ངོ་བོ་གཉིས་ཀའི་མཐུན་སྣང་དུ་གྲུབ་པ་འདི་འདྲ་ཞིག་རང་ཅག་གཉིས་ཀའི་ཚད་གྲུབ་ཏུ་གཞལ་ལོ་ཞེས་ཁས་ལེན་པ་འདི་ཆོས་ཅན་དུ་འགོད་པ་ཡིན་ཞེས་རྒོལ་བ་ནང་ཕན་ཚུན་ལ་སྟོན་མི་ནུས་པས་ཏེ་སྟོན་རྒྱུ་མེད་པས་དེ་དང་འདི་འདྲའོ། །ཞེས་གསུངས་པའི་ཕྱིར་རོ། །གཉིས་པ་རྟགས་མ་གྲུབ་པར་ཐལ་བ་ལེགས་ལྡན་གྱིས་ཁས་བླངས་ཚུལ་ནི། ལེགས་ལྡན་གྱི་བདག་སྐྱེ་འགོག་པའི་རང་རྒྱུད་ཀྱི་རྟགས་ཡོད་པའི་ཕྱིར་ཞེས་པ་འདི་ལ་ཡང་དབུ་མ་དང་དངོས་སྨྲ་གཉིས་ཀ་ལ་མཐུན་སྣང་དུ་མ་གྲུབ་པའི་སྐྱོན་ཡོད་པར་ཐལ། དེ་གཉིས་ཀ་ལ་ཆོས་ཅན་དང་ཆོས་ཀྱི་ཚོགས་དོན་ཕྱོགས་མཐུན་སྣང་བ་མ་གྲུབ་པའི་སྐྱོན་དེ་ནི་རང་རྒྱུད་ཀྱི་རྟག་ཡོད་པ་ཞེས་པ་འདི་ལ་ཡང་ཡོད་པའི་ཕྱིར། དེར་ཐལ། དེ་འདྲའི་ཡོད་པའི་རྟགས་ལའང་ཕྱི་རྒོལ་དངོས་སྨྲ་བའི་བློས་རྟགས་ཡོད་པ་རང་བཞིན་གྱིས་གྲུབ་པར་བཟུང་བའི་འཛིན་སྟངས་ལ་འཁྲུལ་བའི་རྙེད་དོན་ཡོད་པ་རང་བཞིན་གྱིས་གྲུབ་པ་དང་། །སྔ་རྒོལ་དབུ་མ་པའི་བློས་རྟགས་ཡོད་པ་རང་བཞིན་གྱིས་མ་གྲུབ་པར་བཟུང་བའི་འཛིན་སྟགས་ལ་མ་འཁྲུལ་བའི་རྙེད་དོན་ཡོད་པ་རང་བཞིན་གྱིས་མེད་པ་གཉིས་སོ་སོའི་འདོད་ལུགས་ཡིན་པས་གཉིས་ཀས་ཡོད་པ་ཚད་མས་རྙེད་ཚུལ་ཐུན་མོང་བ་མེད་པའི་ཕྱིར་དང་། ཡང་ན་རྟགས་ཡོད་པ་དེ་ཚད་མས་གྲུབ་པ་ནི་དངོས་སྨྲ་བས་རང་བཞིན་གྱིས་གྲུབ་པ་ལ་ཚད་མར་སོང་བའི་ཚད་མས་རྙེད་པར་འདོད། ཐལ་འགྱུར་བས་ཡོད་པ་རང་བཞིན་གྱིས་གྲུབ་པ་ལ་འཁྲུལ་ཤེས་སུ་སོང་བའི་ཚད་མས་གྲུབ་པ་འདོད་པས་ན་གཉིས་ཀ་ལ་ཡོད་པ་རྙེད་ཚུལ་ལམ་ཡོད་པ་གཞི་གྲུབ་ཡིན་ཚུལ་མཐུན་སྣང་བ་མེད་པའི་ཕྱིར། སྟོང་ཐུན་ལས། ཆོས་ཅན་མཐུན་སྣང་བ་མེད་པར་སྒྲུབ་ཚུལ་འདིས་འགྲེས་སྦྱར་ཏེ་དངོས་སྨྲ་བ་དང་དབུ་མ་པ་གཉིས་ཀ་ལ། སྦྱོར་བའི་གཏན་ཚིགས་ཀྱང་མཐུན་སྣང་དུ་གྲུབ་པ་མ་ཡིན་པར་སྟོན་པ་ནི། ཚིག་གསལ་ལས། ལེགས་ལྡན་གྱིས་སྦྱོར་བ་ལ་ཆོས་ཅན་གཞི་མ་གྲུབ་པའི་ཕྱོགས་ཀྱི་ཉེས་པ་དེར་ཕྱོགས་ཀྱི་སྐྱོན་ཡོད་པར་བརྗོད་པའི་ཚུལ་གང་ཡིན་པ་འདི་ཉིད་ནི། བདག་སྐྱེ་འགོག་པ་ཡོད་པའི་ཕྱིར་ཞེས་བྱ་བའི་གཏན་ཚིགས་འདི་ལ་རང་རྒྱུད་ཀྱི་གཏན་ཚིགས་མ་གྲུབ་པའི་སྐྱོན་བརྗོད་པ་ཡང་རིགས་འགྲེ་སྦྱར་བར་བྱའོ། །ཞེས་གསུངས་པའི་ཕྱིར་རོ། །དེས་ན་ཕྱོགས་ཏེ་ཆོས་ཅན་མཐུན་སྣང་བ་དང་རྟགས་མཐུན་སྣང་བ་གྲུབ་མ་གྲུབ་བརྟགས་ན་ཕྱོགས་དང་རྟགས་གཉིས་པོ་མ་གྲུབ་པའི་སྐྱོན་འདི་ལེགས་ལྡན་རང་ཉིད་ཀྱིས་དངོས་སུ་ཁས་བླངས་ཀྱང་ཁས་བླངས་བར་སོང་ལ་དངོས་སུ་ཁས་ཀྱང་ལེན་དགོས་པར་ཐལ། ལེགས་ལྡན་གྱིས་རང་མཚན་གྱིས་མ་གྲུབ་པའི་རྟགས་ནི་རྟགས་ཀྱི་ངོ་བོ་མེད་པས་མ་གྲུབ་པ་ཡིན་པས་དེས་བསྒྲུབ་བྱ་བསྒྲུབ་མི་ནུས་པས་ནི་གཏན་ཚིགས་དེ་རང་མཚན་གྱིས་གྲུབ་པ་ཞིག་དགོས། དེ་ཡང་རྒོལ་གཉིས་ཀས་རང་མཚན་གྱིས་གྲུབ་པ་མི་བསླུ་བའི་ཚད་མས་རྙེད་དོན་དུ་འདོད་པའི་ཚད་མས་གྲུབ་ཚུལ་མཐུན་སྣང་བ་ཞིག་དགོས་ཀྱི་གཉིས་ཀའི་ཚད་མས་གྲུབ་ཚུལ་མཐུན་སྣང་བ་མེད་ན་ནི། དཔེར་ན་བདག་ལས་མི་སྐྱེ་སྟེ། རྒྱུ་དུས་ན་མེད་པའི་ཕྱིར་ཞེས་བྱས་ན་རྟགས་གྲངས་ཅན་ལ་མ་གྲུབ་པའི་རྟག་པ་དང་། བདག་ལས་མི་སྐྱེ་སྟེ། དོན་དམ་པར་ཡོད་པའི་ཕྱིར། ཞེས་བྱས་ན་དབུ་མ་པ་ལ་མ་གྲུབ་པའི་རྟགས་ཡིན་པ་བཞིན་རྒོལ་བ་གཉིས་གང་རུང་ལ་མ་གྲུབ་པའི་རྟགས་ཉིད་དུ་འགྱུར་བས་ན། སྒྲུབ་བྱེད་ཀྱི་གཏན་ཚིགས་རྣམས་ནི་དབུ་མ་པ་དང་དངོས་སྨྲ་བ་གཉིས་ཀའི་ཚད་མས་གྲུབ་ཚུལ་མཐུན་སྣང་བ་དགོས་པར་འདོད་ལ།དབུ་མ་པ་དང་དངོས་སྨྲ་བ་གཉིས་ཀ་ལ་མཐུན་སྣང་གི་གཏན་ཚིགས་གཞི་མ་གྲུབ་པས་དབུ་མ་པ་དངོས་སྨྲ་ལ་བསྒྲུབ་བྱ་གང་སྒྲུབ་བྱེད་ཀྱི་གཏན་ཚིགས་ཐམས་ཅད་མ་གྲུབ་པའི་རྟགས་ཁས་བླངས་པར་སོང་བ་དང་ཁས་ལེན་ཀྱང་དགོས་པའི་ཕྱིར་ཏེ། ཤེས་རབ་སྒྲོན་མེ་ལས། ནང་གི་སྐྱེ་མཆེད་རྣམས་ཆོས་ཅན། རྒྱུ་ཡོད་པ་ཁོ་ན་ཡིན་ཏེ། དེ་ལྟར་དེ་བཞིན་གཤེགས་པས་གསུངས་པའི་ཕྱིར་ཞེས་རང་སྡེ་གཞན་ཞིག་གིས་སྦྱོར་བ་དེ་ལྟར་བཀོད་པ་ལ་ལེགས་ལྡན་གྱིས། ཁྱོད་རང་གི་སྦྱོར་བ་དེའི་རྟགས་དེ་བཀོད་ཙོད་ལ་དེ་ལྟར་དཔེ་ངེས་པས་གསུངས་པའི་ཕྱིར། ཞེས་བཀོད་འདུག་ཀྱང་སོང་ཚོད་ཀྱི་རྟགས་དེ་དེ་ལྟར་དེ་བཞིན་གཤེགས་པས་གསུངས་པ་དེ་དོན་དམ་པར་གྲུབ་པ་དང་ཀུན་རྫོབ་ཙམ་དུ་གྲུབ་པ་གཉིས་ཀྱི་གང་ཡིན་པར་འདོད། དོན་དམ་པར་གྲུབ་པ་དེ་གཉིས་གང་ཡང་མ་ཡིན་པའི་ཕུང་གསུམ་པ་མི་སྲིད་པས་དོན་དམ་པར་གྲུབ་པ་དེ་ཡིན་ན་དབུ་མ་པ་ལ་མ་གྲུབ། ཀུན་རྫོབ་ཙམ་དུ་གྲུབ་པ་དེ་ཡིན་ན་དངོས་སྨྲ་བ་ལ་མ་གྲུབ་པས་ན་གཏན་ཚིགས་ངེས་པས་གསུངས་པ་དེ་རྒོལ་བ་གཉིས་ཀ་ལ་མ་གྲུབ་པའི་སྐྱོན་ཡོད་ཅེས་བཤད་པ་གང་-༄༅། །དབུ་མ་ལ་འཇུག་པའི་ཊི་ཀ་ཟབ་རྒྱས་ལམ་མཆོག་རབ་གསལ་སྣང་བའི་རྒྱན་ཞེས་བྱ་བ། །ཞིགདེ་ལྟར་ན་ལེགས་ལྡན་ཁྱོད་ཀྱིས་བདག་སྐྱེ་འགོག་པའི་རང་རྒྱུད་ཀྱི་སྦྱོར་བས་བཀོད་ཚོད་ཀྱི་ཆོས་ཅན་མིག་སོགས་ནང་གི་སྐྱེ་མཆེད་དང་། རྟགས་ཡོད་པ་གཉིས་པོ་དེ་སོང་ཚོད་ཀྱི་ཆོས་ཅན་དང་རྟགས་གཉིས་རང་ངོས་ནས་གྲུབ་མ་གྲུབ་གཉིས་གང་དུ་འདོད། དེ་གཉིས་གང་རུང་མ་ཡིན་པའི་ཕུང་གསུམ་མི་སྲིད་པས་དེ་གཉིས་གང་རུང་དུ་འདོད་དགོས་ཤིང་། རང་ངོས་ནས་གྲུབ་པ་ལ་བྱེད་ན་དབུ་མ་པ་ལ་མ་གྲུབ། རང་ངོས་ནས་མ་གྲུབ་པའི་བཏགས་ཡོད་ལ་བྱེད་ན་དངོས་སྨྲ་ལ་མ་གྲུབ་པས་ན་རྒོལ་བ་གཉིས་ཀ་ལ་ཆོས་ཅན་མ་གྲུབ་པ་དང་གཏན་ཚིགས་མ་གྲུབ་པའི་སྐྱོན་ཡོད་ཚུལ་མཚུངས་པའི་ཕྱིར། དང་པོ་གྲུབ་སྟེ། ཚིག་གསལ་ལས། དབུ་མ་པ་དང་དངོས་སྨྲ་བ་གཉིས་ལ་མཐུན་སྣང་གི་གཏན་ཚིགས་སོགས་མེད་པར་བཤད་པའི་དོན་འདི་ནི་རྟོག་གེ་བ་ལེགས་ལྡན་འདིས་རང་ཉིད་ཀྱིས་ཁས་བླངས་པ་ཡིན་ནོ། །ཇི་ལྟར་ཞེ་ན། ཞེས་པ་ནས། དེའི་ཕྱིར་དོན་དམ་པར་བསྒྲུབ་པར་བྱ་བ་སྐྱེ་མཆེད་ལ་རྒྱུ་ཡོད་པ་དང་སྒྲུབ་པར་བྱེད་པ་གཏན་ཚིགས་དེས་ངེས་པའི་གསུངས་པ་གཉིས་པོ་ཉིད་མ་གྲུབ་པའི་ཕྱིར་ན་སོང་ཚོད་ཀྱི་རྟགས་ནི་རྟགས་དེ་དོན་དམ་པར་གྲུབ་པ་དེ་ཡིན་ན་རྟགས་དེ་ནི་གཏན་ཚིགས་ཀྱིས་མ་གྲུབ་པའི་དོན་ཅན་ཉིད་ཡིན་པ་དང་། འགལ་བའི་གཏན་ཚིགས་ཀྱི་དོན་ཅན་ཉིད་དོ་ཞེས་ལེགས་ལྡན་འདིས་སྐྱོན་འདི་སྨྲས་པ་ཉིད་དོ། །ཞེས་དང་། སྟོང་ཐུན་ལས། ལེགས་ལྡན་ཁྱེད་ཀྱིས་ཕ་རོལ་གྱི་སྦྱོར་བ་འགོག་པ་ན། ཁྱེད་རང་གིས་དཔེ་ངེས་པས་གསུངས་པའི་ཕྱིར་ཞེས་པའི་རྟགས་དེ་རྟགས་སུ་སོང་ཚོད་ཅེས་པའི་དོན་དེ། རྟགས་དེ་དོན་དམ་པར་གྲུབ་པ་དང་། ཀུན་རྫོབ་ཙམ་དུ་གྲུབ་པ་གཉིས་གང་ཡིན། དེ་གཉིས་གང་ཡང་མ་ཡིན་པའི་ཕུང་གསུམ་མི་སྲིད་པས་དེ་གཉིས་གང་དུ་འདོད། དེ་རྟགས་སུ་སོང་བ་དེ་རྟགས་དེ་དོན་དམ་པར་གྲུབ་པ་དེ་ཡིན་ན་དེ་དབུ་མ་པ་ལ་མ་གྲུབ། རྟགས་དེ་ཀུན་རྫོབ་ཙམ་ཡིན་ན་ཕ་རོལ་པོ་དངོས་སྨྲ་ལ་མ་གྲུབ་པས་གཏན་ཚིགས་དེ་བཞིན་གཤེགས་པས་གསུངས་པ་དེ་རྒོལ་བ་གཉིས་ཀ་ལ་མ་གྲུབ་པའི་སྐྱོན་དུ་འགྱུར་ཞེས་གསུངས་པ་ལ། དཔལ་ལྡན་ཟླ་བས། ཞེས་གསུངས་པའི་ཕྱིར་རོ། །སོང་ཚོད་ཀྱི་རྟགས་སམ་རྟགས་སུ་སོང་ཚོད་ཅེས་པ་དེ་རང་གི་ངོ་བོ་ནི་དེ་བཞིན་གཤེགས་པས་གསུངས་པ་དེ་ཡིན་གྱི་དེའི་རང་དཔྱིས་ནས་རྫུན་པར་གྲུབ་ཀྱི་དོན་དམ་པར་གྲུབ་ཚུལ་མེད་པས་རྟགས་བཀོད་པ་པོས་ཞེ་འདོད་ལ་དེ་བཞིན་གཤེགས་པས་གསུངས་པ་དེ་དོན་དམ་པར་གྲུབ་པའི་རྟགས་ཡིན་པའི་དབང་དུ་བྱས་ནས་བཀོད་ན། བཀོད་ཚོད་ལ་དེ་བཞིན་གཤེགས་པས་གསུངས་པའི་ཕྱིར་ཞེས་བཀོད་ཀྱང་སོང་ཚོད་ལ་རྟགས་དོན་དམ་པར་གྲུབ་པ་ལ་རྒོལ་བ་གཉིས་ཀའི་གོ་རྒྱུ་ཡིན་པའི་དོན་དང་། ཀུན་རྫོབ་ཡང་དེས་འདྲེས་པ་ལྟར་རོ། །རྟག་གཉིས་པ་དེར་ཐལ། ལེགས་ལྡན་ཁྱོད་ཀྱིས་དངོས་སྨྲ་དེ་ལ་སྐྱོན་དེ་ལྟར་སྨྲས་པ་ལྟར་ཁྱོད་རང་ལའང་ཕྱོགས་རྟགས་མཐུན་སྣང་བ་སོགས་མེད་པའི་སྐྱོན་དང་ནང་འགལ་གཉིས་ཀ་ཡོད་པའི་ཕྱིར། དེར་ཐལ། ཁྱོད་རང་གི་ཉན་ཐོས་སྡེ་བས་བཀོད་པའི་རྟགས་ལ་སྐྱོན་སྨྲས་པ་དེ་ལྟར་ན་ཁྱོད་ཀྱིས་དངོས་སྨྲ་བའི་ངོར་བདག་སྐྱེ་མེད་པར་སྒྲུབ་པའི་རྟགས་ཡོད་པ་ལ་སོགས་པ་བཀོད་པ་རྣམས་ལ་ཡང་རྟགས་དེ་འཁྲུལ་མ་འཁྲུལ་གྱི་ཚད་མ་གཉིས་གང་གིས་རྙེད་དོན་མ་ཡིན་པའི་ཕུང་སུམ་པ་མི་སྲིད་པས་དེ་གཉིས་གང་ཡིན། རྟགས་དང་ཆོས་ཅན་གཉིས་མ་འཁྲུལ་བའི་ཚད་མས་རྙེད་དོན་ཡིན་ན་དེ་གཉིས་དབུ་མ་པ་ལ་མ་གྲུབ། འཁྲུལ་བའི་ཚད་མའི་རྙེད་དོན་ཡིན་ན་དངོས་སྨྲ་བ་ལ་མ་གྲུབ་པས་ན་རྟགས་དང་ཆོས་ཅན་མ་གྲུབ་པའི་སྐྱོན་ཡོད་པ་གང་ཞིགདེས་ན་ཁྱོད་རང་གིས་ཉན་ཐོས་སྡེ་བའི་རྟགས་ལ་དེ་ལྟར་སྨྲ་བཞིན་དུ། སྐྱོན་འདྲ་མཉམ་དུ་ཡོད་པའི་ཆོས་དང་ཆོས་ཅན་མཐུན་སྣང་བ་ཡོད་པར་འདོད་པ་ནང་འགལ་ཡིན་པའི་ཕྱིར། དང་པོ་གྲུབ་སྟེ། དབུ་མ་པས་སློབ་ལམ་ན་འཕགས་པའི་མཉམ་བཞག་མ་ཡིན་པའི་ཤེས་པ་ལ་འཁྲུལ་ཤེས་ལས་མ་འཁྲུལ་བ་ཡོད་པར་མི་འདོད། དངོས་སྨྲས་དབང་མངོན་རྣམས་ཀྱང་གཟུགས་སོགས་ཀུན་རྫོབ་པའི་ཆོས་རྣམས་རང་བཞིན་གྱིས་གྲུབ་པ་ལ་མ་འཁྲུལ་བར་འདོད་པའི་ཕྱིར། སྟོང་ཐུན་ལས། དཔལ་ལྡན་ཟླ་བས་ལེགས་ལྡན་འབྱེད་རང་ཉིད་ཀྱིས་དངོས་སྨྲ་བའི་ངོར་བདེན་པའི་སྐྱེ་མེད་སྒྲུབ་པའི་རྟགས་བཀོད་པ་རྣམས་ལ་ཡང་ཆོས་ཅན་དང་རྟགས་གཉིས་ཀ་འཁྲུལ་བའི་ཚད་མས་རྙེད་པ་དང་། ཞེས་པ་ནས། ལེགས་ལྡན་གྱིས་ཆོས་ཅན་དང་གཏན་ཚིགས་མ་གྲུབ་པའི་སྐྱོན་དུ་འགྱུར་བར་ཁས་ལེན་དགོས་ཏེ། ལེགས་ལྡན་འབྱེད་རང་ཉིད་ཀྱིས་ཕ་རོལ་བོའི་གཏན་ཚིགས་ལ་སོང་ཚོད་ཀྱི་རྟགས་དེ་གང་ཡིན་ཞེས་བརྟགས་པར་བྱས་ནས་སྐྱོན་བསྟན་པ་དེ་དང་། རང་གི་གཏན་ཚིགས་ལ་དེ་འདྲའི་སྐྱོན་ཡོད་པ་གཉིས་རིགས་པ་མཚུངས་པའི་ཕྱིར་རོ། །ཞེས་བྱ་བའི་དོན་ཏེ། །ཞེས་གསུངས་པའི་ཕྱིར། ལེགས་ལྡན་གྱིས་མིག་སོགས་ཀུན་རྫོབ་ལ་མ་འཁྲུལ་བའི་ཚད་མས་འདོད་ལ། ཟླ་བས་དེ་ལྟར་མི་འདོད་པས་ཆོས་ཅན་དང་རྟགས་མཐུན་སྣང་བ་ཡོད་མེད་མི་མཐུན་པ་ཡིན་ཏེ། དེའི་རྒྱུ་མཚན་ཡང་ལེགས་ལྡན་གྱིས་ཆོས་རྣམས་རང་མཚན་གྱིས་གྲུབ་པས་ན་རང་མཚན་གྱིས་གྲུབ་པར་སྣང་བའི་བློ་ལ་སྣང་ཡུལ་ལ་མ་འཁྲུལ་བ་དང་དེ་ལྟར་གྲུབ་པར་;འཛིན་པའི་བློ་འཛིན་སྟངས་ལ་མ་འཁྲུལ་བར་འདོད། ཟླ་བས་ཆོས་རྣམས་རང་མཚན་གྱིས་མ་གྲུབ་པས་རང་མཚན་གྱིས་གྲུབ་པར་སྣང་བའི་བློ་སྣང་ཡུལ་ལ་འཁྲུལ་བ་དང་། དེ་ལྟར་འཛིན་པའི་བློ་འཛིན་སྟངས་ལ་འཁྲུལ་བ་དང་བདེན་འཛིན་དུ་བཞེད་པའི་རྒྱུ་མཚན་གྱིས་ཡིན་པའི་ཕྱིར། སྟོང་ཐུན་ལས། ལེགས་ལྡན་འབྱེད་ལྟར་ན་ཆོས་ཅན་དང་རྟགས་གཉིས་ནི་དོན་དམ་པར་མེད་ཀྱང་ཐ་སྙད་ཙམ་དུ་དངོས་སྨྲ་མ་ཟད་དབུ་མའི་ལུགས་ལ་ཡང་རང་བཞིན་གྱིས་གྲུབ་པར་སྣང་བ་ལ་མ་འཁྲུལ་བའ་ཚད་མས་རྙེད་དོན་ཡིན་པས། རྒོལ་བ་དབུ་མ་དང་དངོས་སྨྲ་བ་གཉིས་ཀའི་ལུགས་ལ་མཐུན་སྣང་དུ་གྲུབ་པས་ཕྱོགས་རྟགས་མ་གྲུབ་པའི་སྐྱོན་མེད་ཅེས་བཤད་མོད། དཔལ་ལྡན་ཟླ་བས་བདེན་མེད་དང་རང་མཚན་གྱིས་གྲུབ་པ་གཉིས་ཀ་ཡིན་པ་མི་རིགས་པས་གཟུགས་སོགས་བདེན་པར་གྲུབ་པས་སྟོང་བ་དང་། གཟུགས་སོགས་རང་མཚན་གྱིས་གྲུབ་པར་སྣང་བའི་མིག་ཤེས་གཟུགས་སོགས་ལ་མ་འཁྲུལ་བའི་ཚད་མ་ཡིན་པ་ནང་འགལ་བསྟན་པས་འགོག་པ་ཡིན་ནོ། །ཞེས་གསུངས་པའི་ཕྱིར་རོ། །གསུམ་པ་རང་རྒྱུད་ཀྱི་སྦྱོར་བ་གཞན་ལའང་མ་གྲུབ་པའི་སྐྱོན་ནི། ལེགས་ལྡན་གྱིས། མིག་སོགས་ཆོས་ཅན། དོན་དམ་པར་རྐྱེན་གཞན་ལས་སྐྱེ་བ་མེད་དེ། གཞན་ཡིན་པའི་ཕྱིར། དཔེར་ན་བུམ་པ་བཞིན། ཞེས་དང་། བརྟེན་པ་དང་བཅས་པའི་མིག་སོགས་ཆོས་ཅན། དོན་དམ་པར་གཟུགས་ལ་མི་ལྟ་སྟེ། མིག་གི་དབང་པོ་ཡིན་པའི་ཕྱིར། དཔེར་ན་དེ་མཚུངས་ཀྱི་མིག་བཞིན། ཞེས་སོགས་དངོས་པོ་སྟེ་རང་རྒྱུད་ཀྱི་གཏན་ཚིགས་བཀོད་པའི་རང་རྒྱུད་ཐམས་ཅད་ལ་སྔར་ལྟར་ཆོས་ཅན་དང་རྟགས་མ་གྲུབ་པའི་སྐྱོན་ཡོད་པར་ཐལ། དེ་ལྟར་སྐྱོན་ཡོད་པ་ལེགས་ལྡན་རང་ཉིད་ཀྱིས་དེ་བཞིན་གཤེགས་པས་གསུངས་པའི་རྟགས་ལ་དཔྱད་ནས་མ་གྲུབ་པའི་གཏན་ཚིགས་སོ་ཞེས་སྡེ་བ་གཞན་ལ་སྐྱོན་བརྗོད་པ་དེའི་ཕྱིར། ཁྱབ་སྟེ། དེ་དང་འདྲ་བའི་སྐྱོན་དེ་རང་རྒྱུད་གྱི་གཏན་ཚིགས་ལའང་ཡོད་པར་བསྒྲུབས་ཟིན་པའི་ཕྱིར། ཚིག་གསལ་ལས། འདི་ལྟར་སྟེ། ལེགས་ལྡན་རང་ཉིད་ཀྱིས་དོན་དམ་པར་ནང་གི་སྐྱེ་མཆེད་རྣམས་ནི་དེ་དག་གི་རྒྱུ་རྐྱེན་གཞན་ལས་སྐྱེ་བ་མེད་དེ། གཞན་ཡིན་པའི་ཕྱིར། དཔེར་ན་བུམ་པ་བཞིན། ཞེས་པ་ནས། དོན་དམ་པར་སྲ་བའི་དངོས་པོ་ཡིན་ཏེ། འབྱུང་བ་ཡིན་པའི་ཕྱིར། དཔེར་ན་རླུང་བཞིན། ཞེས་བྱ་བ་ལ་སོགས་པ་དག་ཏུ། ཞེས་དང་། གང་གི་ཕྱིར་དེ་ལྟར་ལེགས་ལྡན་འདིས་དངོས་སྨྲ་བའི་དེ་བཞིན་གཤེགས་པས་གསུངས་པའི་གཏན་ཚིགས་དེ་མ་གྲུབ་པའི་གཏན་ཚིགས་སུ་དཔྱད་པ་བྱས་པའི་ཚུལ་འདིས་རང་ཉིད་ཀྱི་གཏན་ཚིགས་རྣམས་མ་གྲུབ་པའི་གཏན་ཚིགས་སུ་ཁས་བླངས་པར་སོང་བ་དེའི་ཕྱིར་ན།ལེགས་ལྡན་རང་གིས་དངོས་པོ་གཏན་ཚིགས་སུ་བཀོད་པའི་རྗེས་སུ་དཔག་པ་ཐམས་ཅད་ལ་གཏན་ཚིགས་དང་ཆོས་ཅན་ལ་སོགས་པ་རང་ལ་སྟེ་དེ་ལ་ཡང་མ་གྲུབ་པའི་སྐྱོན་ཡོད་པ་དེའི་ཕྱིར་ལེགས་ལྡན་གྱིས་བསྒྲུབ་བྱ་བསྒྲུབ་པར་བྱེད་པ་ཐམས་ཅད་རྣམ་པར་འཇིག་པར་འགྱུར་ཏེ། དེའི་སྦྱོར་བས་བསྒྲུབ་བྱ་བསྒྲུབ་མི་ནུས་པའི་སྐྱོན་ཡོད་པའི་ཕྱིར། ཞེས་གསུངས་པའི་ཕྱིར། བཞི་པ་མ་ངེས་པའི་སྐྱོན་ནི། ལེགས་ལྡན་གྱིས། མིག་སོགས་ཆོས་ཅན། དོན་དམ་པར་བདག་ལས་མི་སྐྱེ་སྟེ། ཡོད་པའི་ཕྱིར། ཞེས་པའི་རྟགས་ཡོད་པ་འདི་ཕྱི་རྒོལ་ལ་ལྟོས་ནས་མ་གྲུབ་པའི་སྐྱོན་སྔར་ལྟར་ཡོད་པ་མ་ཟད་མ་ངེས་པའི་སྐྱོན་ཡང་ཡོད་པར་ཐལ། ཁྱོད་ཀྱི་སྦྱོར་བ་འདིས་མིག་སོགས་རྣམས་ཡོད་པའི་ཕྱིར་ཞེས་པས་མིག་སོགས་ཡོད་པ་དེ། བདག་ཤེས་རིག་གི་ཤེས་པ་ཡོད་པ་ལྟར་བདག་ལས་མི་སྐྱེ་བ་ཞིག་ཡོད་པ་ཡིན་ནམ། འོན་ཏེ་བུམ་པ་ཡོད་པ་བཞིན་བདག་ལས་སྐྱེ་བ་ཞིག་ཡིན། དང་པོ་ལྟར་ན་མིག་སོགས་ཤེས་པ་ཡོད་པ་ལྟར་བདག་ལས་མི་སྐྱེ་བར་ཡོད་པ་རྟགས་མ་གྲུབ། གཉིས་པ་ལྟར་ན་མིག་ཡོད་པ་དེ་བདག་ལས་སྐྱེ་བ་ཡིན་ན་ཁྱབ་པ་མེད་ཅེས་ཕྱི་རྒོལ་གྱིས་རྟགས་ལ་བརྟགས་ནས་མ་ངེས་པའི་སྐྱོན་སྨྲ་བ་འཇུག་པའི་ཕྱིར། ཚིག་གསལ་ལས། ཡོད་པའི་ཕྱིར་ཞེས་པའི་གཏན་ཚིགས་འདི་ལ་ཡང་ཁྱོད་ཀྱིས་ཕ་རོལ་པོའི་དེ་བཞིན་གཤེགས་པའི་གསུངས་པའི་རྟགས་ལ་དཔྱད་པ་བྱས་པ་ལྟར་ན། ཞེས་པ་ནས། བདག་ལས་སྐྱེ་བ་ཞིག་ཡིན་ཞེས་རྟགས་ལ་མ་ངེས་པའི་སྐྱོན་ཡོད་པ་ཡིན་ནོ། །ཞེས་གསུངས་པའི་ཕྱིར། ལྔ་པ་སྐྱོན་དེ་རང་གིས་གཞན་གྲགས་ལ་མི་འཇུག་པ་ནི། ལེགས་ལྡན་ན་རེ། ཟླ་གྲགས་ཁྱོད་ཀྱིས་ལེགས་ལྡན་ཁོ་བོ་གཅིག་པུ་ལ་དེ་སྐད་སྨྲ་བ་མི་རིགས་པར་ཐལ། ཁོ་བོ་ལེགས་ལྡན་གྱི་རྗེས་དཔག་གི་སྦྱོར་བ་ལ་ཆོས་ཅན་མ་གྲུབ་པ་སོགས་ཀྱི་སྐྱོན་ཡོད་པ་ལྟར་ཁྱོད་ཀྱི་གཞན་གྲགས་ཀྱི་རྟགས་སྦྱོར་ལ་ཡང་རྒོལ་བ་སོ་སོ་ལ་ལྟོས་ནས་ཆོས་ཅན་དང་རྟགས་མ་གྲུབ་པའི་སྐྱོན་འབྱུང་བའི་ཕྱིར་ཞེས་ཟེར། ཚིག་གསལ་ལས། གལ་ཏེ་གཞན་ལེགས་ལྡན་ངེད་ཀྱི་རང་རྒྱུད་ཀྱི་རྗེས་སུ་དཔག་པ་ལ་སྐྱོན་ཡོད་པར་ཟླ་བ་ཁྱོད་ཀྱིས་ཇི་སྐད་སྨྲས་པ། སོགས་ནས། འགྱུར་རོ་ཞེ་ན། ཞེས་བྱུང་། དེ་ལ་ཟླ་བས་ཞབས་ན་རེ། ལེགས་ལྡན་ཁྱོད་གྱི་རང་རྒྱུད་ཀྱི་སྦྱོར་བ་ལྟར་གྱི་སྐྱོན་དེ་ནི་ཁོ་བོའི་གཞན་གྲགས་ལ་མེད་པར་ཐལ། རང་རྒྱུད་ཀྱི་རྟགས་ལ་མ་གྲུབ་པ་སོགས་ཀྱི་སྐྱོན་སྔར་བཤད་པ་ལྟར་འོང་བ་གང་ཞིགཁོ་བོས་རང་རྒྱུད་ཀྱི་སྦྱོར་བ་ཡང་མི་སྦྱོར། གཞན་གྲགས་ལ་སྐྱོན་དེ་ལྟར་མི་འོང་བའི་ཕྱིར། རྩ་རྟགས་དང་པོ་གྲུབ་སྟེ། རང་རྒྱུད་ཀྱི་སྦྱོར་བའི་ཆོས་ཅན་དང་རྟགས་སྦྱོར་བ་གཉིས་ཀས་ཚད་མས་གྲུབ་པས་མི་ཆོག་པར་གཉིས་ཀས་ཆོས་ཅན་སོགས་རང་མཚན་གྱིས་གྲུབ་པ་ལ་མི་བསླུ་བར་སོང་བའི་ཚད་མས་རྙེད་དོན་ཡིན་པར་འདོད་རྒྱུའི་ཆོས་དང་ཆོས་ཅན་དགོས་ཀྱི་དེ་ལྟར་མིན་ན་རྒོལ་བ་གཉིས་ལ་ཆོས་མ་གྲུབ་པ་དང་རྟགས་གྲུབ་པའི་སྐྱོན་ཡོད་པར་ཁྱོད་རང་གིས་འདོད་པ་གང་ཞིགདེས་ན་དབུ་མ་པས་དངོས་སྨྲ་ལ་སྒྲ་མི་རྟག་པ་དང་སྒྲ་བདེན་མེད་སོགས་གང་བསྒྲུབ་ཀྱང་གཉིས་ཀས་མཐུན་སྣང་དུ་སྒྲུབ་པའི་ཆོས་ཅན་སྒྲ་ལ་སོགས་པ་དང་། རྟགས་བྱས་པ་དང་རྟེན་འབྲེལ་སོགས་མེད་པས་ཆོས་ཅན་དང་རྟགས་མ་གྲུབ་པ་དང་། དེས་ན་བསྒྲུབ་བྱ་སྒྲུབ་མི་ནུས་པའི་ཕྱིར། ཚིག་གསལ་ལས། རང་རྒྱུད་དང་གཞན་གྲགས་གཉིས་ལ་སྐྱོན་ཡོད་མེད་མི་མཚུངས་པའི་རྒྱུ་མཚན་བརྗོད་པར་བྱ་སྟེ། རང་རྒྱུད་ཀྱི་རྗེས་སུ་དཔག་པ་སྟེ་སྦྱོར་བ་དགོས་པར་སྨྲ་བ་དག་ལ་མ་གྲུབ་པའི་ཉེས་པ་འདིར་ཏེ་ཉེས་པ་འདི་ཡོད་པར་འགྱུར་གྱི། ཞེས་དང་། སྟོང་ཐུན་ལས། དབུ་མ་དང་དངོས་སྨྲ་གཉིས་ཀས་བུམ་པའི་ངོ་བོ་ཙམ་ཚད་མས་གྲུབ་པ་ལྟ་བུ། གཞི་བུམ་པ་ལྟ་བུ་གང་གི་སྟེང་དུ་གཞི་དེའི་ཁྱད་པར་གྱི་ཆོས་མི་རྟག་པ་དང་བདེན་མེད་སོགས་གང་དམ་བཅའ་བའི་གཞིར་གྱུར་པ་ཤེས་འདོད་ཆོས་ཅན་དེ་ཉིད་ནི། སྔ་རྒོལ་གྱི་ཚད་མས་གྲུབ། ཕྱི་རྒོལ་གྱི་ཚད་མས་ཀྱང་གྲུབ་པ་ཙམ་གྱིས་མི་ཆོག་གི་སྔ་རྒོལ་ཕྱི་རྒོལ་གཉིས་ཀའི་ལུགས་ལ་ཚད་མས་གྲུབ་ཚུལ་མཐུན་སྣང་དུ་སྒྲུབ་པ་ཞིག་དགོས་ཤིང་། མི་རྟག་པ་དང་བདེན་མེད་ལ་སོགས་པའི་དམ་བཅའ་དེ་ཉིད་སྒྲུབ་པའི་བྱས་པ་ལ་སོགས་པའི་རྟགས་ཀྱི་ཚུལ་གསུམ་ཡང་སྔ་རྒོལ་ཕྱི་རྒོལ་གཉིས་ཀའི་མཐུན་སྣང་དུ་གྲུབ་པའི་སྒོ་ནས་ཚད་མས་གྲུབ་པ་ཞིག་དགོས་སོ། །ཞེས་གསུངས་པའི་ཕྱིར་རོ། །མཐུན་སྣང་དུ་གྲུབ་པའི་སྒོ་ནས་ཚད་མས་གྲུབ་པ་ཞེས་པ་ནི་དངོས་སྨྲ་བས་སྨིག་རྒྱུ་ཆུར་སྣང་གི་ཤེས་པ་ལ་ཆུར་སྣང་ཡང་དོན་དུ་ཆུར་མ་གྲུབ་པའི་ཆུར་སྣང་གི་ཤེས་པའི་ཡུལ་བསླུ་བ་ཡིན་པ་བཞིན་ཡུལ་དེ་བློ་དེ་ལ་སྣང་བ་ཙམ་གྱིས་ཡུལ་དེ་སྣང་བའི་བློ་ཚད་མ་ཡིན་པ་དང་སྣང་བའི་ཡུལ་དེ་ཚད་མས་རྙེད་པའི་གྲུབ་པ་ཡིན་པའི་ངེས་པ་མེད་པས་དཔེར་ན་བུམ་པ་འཛིན་པའི་བློ་དེས་བུམ་པ་བཟུང་བ་ན་བཟུང་བྱའི་བུམ་པ་དེ་བློ་ལ་སྣང་བ་ལྟར་རང་གི་ངོ་བོས་གྲུབ་པ་ཞིག་ཡོད་ན། .བུམ་འཛིན་ཤེས་པས་རང་གི་ངོ་བོས་གྲུབ་པའི་བུམ་པའོ་སྙམ་དུ་འཛིན་པ་མིན་ཀྱང་བུམ་འཛིན་ཤེས་པ་དེ་རང་གི་ངོ་བོས་གྲུབ་པའི་བུམ་པ་ལ་ཚད་མར་སོང་བ་ཡིན་ལ། དེ་འདྲ་དེ་བུམ་པ་དེ་ཚད་མས་གྲུབ་པའི་དོན་ཡིན་གྱི་གཞན་མིན་པ་བཞིན་ཆོས་ཐམས་ཅད་ཚད་མས་གྲུབ་ཚུལ་དེ་ལྟར་ཡིན་པར་འདོད་ལ། དངོས་སྨྲ་བའི་དེ་ལྟར་འདོད་པ་ལྟར་དབུ་མ་པ་དང་དངོས་སྨྲ་བ་སོགས་རྒོལ་བ་གཉིས་ཀའི་ལུགས་ལ་རྟགས་དང་ཆོས་ཅན་སོགས་ལ་རང་འཛིན་ཤེས་པ་དེ་ཚད་མར་འགྲོ་ཚུལ་མཐུན་པའི་སྒོ་ནས་གཉིས་ཀའི་ཚད་གྲུབ་ཏུ་འདོད་རྒྱུ་དེ། མཐུན་སྣང་དུ་གྲུབ་པའི་སྒོ་ནས་ཚད་མས་གྲུབ་པ་དང་། མཐུན་སྣང་དུ་གྲུབ་པ་ཡིན་ནོ། །དེས་ན་དངོས་སྨྲ་བར་ནང་ཕན་ཚུན་ལ་མཐུན་སྣང་བའི་ཆོས་ཅན་སོགས་ཡོད་དེ། གཉིས་ཀས་རང་མཚན་གྱིས་གྲུབ་པ་ལ་ཚད་མར་སོང་བའི་མི་བསླུ་བར་སོང་བའི་ཚད་གྲུབ་ཀྱི་ཆོས་ཅན་སོགས་མེད་ཀྱང་། གཉིས་ཀས་དེ་ལྟར་སོང་བའི་ཚད་གྲུབ་ཡིན་པར་སྣང་བ་མཚུངས་པ་ཡོད་པའི་ཕྱིར་རོ། །རྩ་རྟགས་གཉིས་པ་གྲུབ་སྟེ། ངེད་ཅག་གིས་རང་རྒྱུད་གཏན་ནས་ཁས་མི་ལེན་པར་གཞན་གྲགས་ཀྱི་སྦྱོར་བས་བསྒྲུབ་བྱ་སྒྲུབ་པར་བྱེད་པའི་ཕྱིར། དེར་ཐལ། རྩ་ཤེས་ལས་ཀྱང་གཞན་གྲགས་ཀྱི་རྟགས་ཀྱིས་ཕྱི་རྒོལ་གྱི་བདེན་གྲུབ་ཀྱི་དམ་བཅའ་འགོག་པར་མཛད་པའི་ཕྱིར། ཚིག་གསལ་ལས། ཁོ་བོ་ཅག་ཐལ་འགྱུར་བ་ནི་རང་རྒྱུད་ཀྱི་རྗེས་སུ་དཔག་པ་མི་སྦྱོར་ཏེ། ཞེས་སོགས་གསུངས་པའི་ཕྱིར། རྩ་རྟགས་གསུམ་པ་གྲུབ་སྟེ། ཁོ་བོ་ཅག་གིས་རྩ་ཤེས་ལས། གང་ཞིག་བདག་ལ་མི་ལྟ་བ། །དེ་དག་གཞན་ལ་ཇི་ལྟར་ལྟ། །ཞེས་གསུངས་པའི་དོན་ལྟར། མིག་ཆོས་ཅན། གཞན་གཟུགས་ལ་ངོ་བོ་ཉིད་ཀྱིས་མི་ལྟ་སྟེ། བདག་ལ་མི་ལྟ་བའི་ཕྱིར། དཔེར་ན་བུམ་པ་བཞིན་ཞེས་པའི་ཆོས་ཅན་མིག་དང་རྟགས་མིག་གིས་རང་ལ་མི་ལྟ་བ་དེ་གཉིས་རང་ངོས་ནས་གྲུབ་པའི་མིག་ཆོས་ཅན་དང་དེ་འདྲའི་རང་ལ་མི་ལྟ་བ་ཡིན་པར་གཞན་ཕྱི་རྒོལ་ལ་གྲགས་པ་སྟེ་དེས་ཁས་ལེན་པ་ལྟ་བུ། ཕྱི་རྒོལ་རང་ལ་གྲགས་པའི་སྦྱོར་བ་བཀོད་པ་དེ་ཉིད་ཀྱིས་ཕྱི་རྒོལ་གྱི་ལོག་རྟོག་བཟློག་ཐུབ་པར་ངེས་པ་ཡིན་པས་ངེད་ཅག་གི་དེ་ལྟར་འདོད་ཀྱི་ཆོས་ཅན་དང་རྟགས་དང་མཐུན་དཔེ་གསུམ་པོ་རྒོལ་བ་གཉིས་ཀའི་མཐུན་སྣང་བ་དགོས་པར་འདོད་པ་མ་ཡིན་པས། དེ་ལྟར་འདོད་པའི་སྦྱོར་བ་ལ་སྐྱོན་འཇུག་པ་དེ་དག་གཞན་གྲགས་ལ་མི་འཇུག་པའི་ཕྱིར། དེར་ཐལ། བུམ་པ་ཆོས་ཅན། བདེན་པར་མེད་དེ། རྟེན་འབྲེལ་ཡིན་པའི་ཕྱིར། ཞེས་པའི་གཞན་གྲགས་ཀྱི་སྦྱོར་བ་བཀོད་པའི་ཚེ་གཏན་ཚིག་རྟེན་འབྲེལ་དེ་ཕྱི་རྒོལ་གྱིས་དེ་རྟེན་འབྲེལ་རང་མཚན་གྱིས་གྲུབ་པ་ལ་ཚད་མར་སོང་བའི་ཚད་མས་རྙེད་དོན་ཡིན་པར་གྲགས་པ་དེ་ཉིད་རེ་ཞིག་ཡིན་ཁུལ་བྱས་ནས་]། བཀོད་པ་ཡིན་པས་ཕྱི་རྒོལ་ལ་མ་གྲུབ་པའི་གཏན་ཚིགས་ཀྱང་མིན་ལ། སྔ་རྒོལ་དབུ་མ་པ་རིང་ལུགས་ལ་རྟེན་འབྲེལ་དེ་བཏགས་པ་ཙམ་དུ་གྲུབ་པ་དེ་ཡིན་པས་རིང་ལའང་མ་གྲུབ་པའི་གཏན་ཚིགས་མིན་པ་ལྟ་བུ་ཆོས་ཅན་དང་རྟགས་ཐམས་ཅད་དེ་ལྟར་ཡིན་པའི་ཕྱིར། ཚིག་གསལ་ལས། གང་གི་ཕྱིར་གཞན་གྲགས་ཀྱི་རྗེས་སུ་དཔག་པའི་སྦྱོར་བ་དག་གིས་ནི་ཆོས་ཅན་དང་རྟགས་མཐུན་སྣང་བ་བཀོད་པ་མ་ཡིན་པས་རྒོལ་བ་གཞན་ལ་གྲགས་པའི་ཆོས་ཅན་དང་རྟགས་དང་དཔེ་འདི་ཙམ་ཞིག་བརྗོད་པར་བྱ་བ་སྟེ་བཀོད་པ་ཡིན་པས་གཞན་གྲགས་གང་ལ་རང་རྒྱུད་ཀྱི་ཉེས་པ་དེ་མཚུངས་པར་ཡོད་པར་འགྱུར་རོ་ཞེས་ཟེར་བ་དེ་ནི། ཁོ་བོ་ཅག་གི་གཞན་གྲགས་ཀྱི་ཕྱོགས་ལ་ནི་རང་རྒྱུད་ལ་ཇི་སྐད་བསྙད་པའི་སྐྱོན་དེ་འཇུག་པ་ག་ལ་ཡོད། ཅེས་གསུངས་པའི་ཕྱིར་རོ། །འོ་ན་གཞན་གྲགས་ཀྱི་རྟགས་དང་། རྟོགས་དེའི་ཁྱབ་འབྲེལ་ཇི་ལྟར་སྒྲུབ་པ་དང་། གཞན་གྱི་དམ་བཅའ་སེལ་ཚུལ་རྣམས་ཇི་ལྟར་ཡིན་སྙམ་ན་དེ་གསུམ་ལམ་རིམ་ལྟར་ཉུང་གསལ་ཞིབ་པར་བཤད་ན། གཞན་གྲགས་ཀྱི་རྟགས་དང་། རྟགས་དེའི་ཁྱབ་འབྲེལ་སྒྲུབ་ཚུལ་དང་། གཞན་གྱི་དམ་བཅའ་སེལ་ཚུལ་གསུམ་སོ་སོར་ཡོད་དེ། གཞན་གྱི་རྟགས་དང་། དཔེ་དང་། ཆོས་ཅན་རྣམས་སྒྲུབ་མི་དགོས་པ་གང་ཞིགཁྱབ་པ་རྗེས་སུ་འགྲོ་ལྡོག་གི་སྒོ་ནས་ངེས་པར་བྱེད། དེ་ལྟར་ཁྱབ་པ་ངེས་པས་རང་བཞིན་གྱིས་གྲུབ་པའི་དམ་བཅའ་འདོར་བ་དང་རང་བཞིན་མེད་པར་རྟོགས་པའི་དབུ་མའི་ལྟ་བ་སྐྱེ་བ་དུས་མཉམ་པའི་ཕྱིར། རྩ་རྟགས་དང་པོ་གྲུབ་སྟེ། གཞན་གྲགས་ཀྱི་ཆོས་ཅན་རྟགས་དཔེ་གསུམ་ནི་ཕྱི་རྒོལ་གྱིས་ཁས་བླངས་པ་དེ་བཀོད་པ་ཡིན་པས་དེ་གསུམ་དེ་ལ་སྒྲུབ་མི་དགོས་པའི་ཕྱིར་རོ། །ཚིག་གསལ་ལས། འདི་ལྟར་གཞན་གཟུགས་ལ་མིག་གིས་ལྟ་བའོ་ཞེས་བྱ་བ་རྟོགས་པའི་གང་ཟག་དེ་ནི་མིག་རང་གི་བདག་ཉིད་ལ་མི་ལྟ་བའི་ཕྱོགས་ཆོས་ཏེ་རྟགས་ཀྱང་ཕྱི་རྒོལ་གྱི་འདོད་ལ། ཞེས་དང་། སྟོང་ཐུན་ལས། རྟགས་དེའི་ཚུལ་སྒྲུབ་པ་ལ། ཆོས་ཅན་དང་། རྟགས་དང་། དཔེ་རྣམས་ནི་ཕྱི་རྒོལ་རང་ཉིད་ཀྱིས་ཁས་བླངས་པས་དེའི་ངོར་སྒྲུབ་མི་དགོས་སོ། །ཞེས་གསུངས་པའི་ཕྱིར་རོ། །རྩ་རྟགས་གཉིས་པ་གྲུབ་སྟེ། དང་པོ་ཕྱོགས་ཕྱི་རྒོལ་ལ་རྗེས་སུ་འགྲོ་ལྡོག་གཉིས་ཀྱི་སྒོ་ནས་སྤྱི་ཁྱབ་ངེས་སུ་བཅུགདེ་ནས་དེ་ངེས་པའི་ཚེ་རྗེས་སུ་འགྲོ་ལྡོག་གཉིས་ཀྱི་སྒོ་ནས་སྐབས་ཀྱི་དོན་གྱི་ཁྱབ་པ་ངེས་པར་བྱེད་པ་ཡིན་པའི་ཕྱིར། དང་པོ་གྲུབ་སྟེ། དངོས་པོ་རྣམས་ལ་མིག་གིས་གཞན་ལ་ལྟ་བ་དང་མེས་བུད་ཤིང་བསྲེགས་པ་ལ་སོགས་པའི་བྱ་བ་]དེ་ལ་རང་གི་ངོ་བོས་གྲུབ་པའི་རང་བཞིན་ཡོད་ན། མིག་གི་ལྟ་བ་སོགས་རང་གི་ངོ་བོས་གྲུབ་པའི་རང་བཞིན་དེ་འདྲ་བ་དེ་ཐོག་མར་རང་ལ་ཡོད་པར་དམིགས་ནས་དེ་ནས་དེ་དང་ལྡན་པ་གཞན་ལའང་དེ་འདྲའི་རང་བཞིན་དེ་དམིགས་དགོས་པ་ནི། ཆུ་ལ་རླན་ཡོད་པས་ཆུ་དང་ལྡན་པའི་ས་ལ་རླན་དམིགས་པ་དང་། སྣ་མའི་མེ་ཏོག་ལ་དྲི་ཞིམ་དམིགས་པས་དེ་ལྡན་གྱི་གོས་ལ་དམིགས་པ་ལྟ་བུའོ་ཞེས་ལྡོག་ཁྱབ་ངེས་པར་བྱེད། དངོས་པོ་རང་གི་བདག་ཉིད་ལ་རང་བཞིན་དེ་མ་དམིགས་ན་དེ་དང་ལྡན་པའི་དངོས་པོ་གཞན་ལ་ཡང་རང་བཞིན་དེ་མི་ལྡན་པས་ཁྱབ་སྟེ། དཔེར་ན་སྣ་མའི་མེ་ཏོག་ལ་དྲི་ང་བ་མེད་པས་དེ་དང་ལྡན་པའི་གོས་ལའང་དྲི་ང་བ་མ་དམིགས་པ་བཞིན་ནོ་སྤྱིའི་རྗེས་ཁྱབ་ངེས་སུ་འཇུག་པར་བྱེད་པའི་ཕྱིར། དེར་ཐལ། མིག་གིས་གཟུགས་ལ་ལྟ་བ་ལ་སོགས་པའི་ལྟ་བ་ཞེས་པ་དེ་རང་ཅག་གི་བློ་ལ་སྣང་བ་ལྟར་མིག་གིས་ལྟ་བ་དེ་རང་གི་ངོ་བོས་གྲུབ་པའི་རང་བཞིན་ཡོད་ན་ནི། དེ་འདྲའི་ལྟ་བ་རང་བཞིན་གྱིས་གྲུབ་པ་དེ་རང་ལ་དམིགས་པ་སྟེ་མིག་རང་གིས་རང་ལ་ལྟ་བ་ཡོད་པར་དམིགས་ནས། དེ་ནས་དེ་དང་ལྡན་པའི་གཞན་གཟུགས་ལ་རང་གི་ངོ་བོ་ཉིད་ཀྱིས་ལྟ་བ་དེ་ཡོད་པར་དམིགས་དགོས་པ་དཔེ་ལ་བརྟེན་ནས་ངེས་པར་བྱེད་པ་སྟེ། མིག་གིས་གཞན་ལ་ལྟ་བ་དེ་རང་ངོས་ནས་གྲུབ་པ་ཡོད་ན་ནི་རང་ལ་ཡང་ལྟ་དགོས་པ་གཉིས་འདྲ་མཚུངས་སུ་སེམས་ལ་ངེས་པར་བྱེད་པ་སྟེ། འདི་ལྡོག་ཁྱབ་སྟེ། རྟགས་རང་ལ་མི་ལྟ་བ་དང་འགལ་བའི་རང་ལ་ལྟ་བའི་རང་བཞིན་དེ་ཡོད་ན་གཞན་ལའང་ངོ་བོ་ཉིད་ཀྱིས་ལྟ་བ་ཡོད་པས་ཁྱབ་པ་ངེས་པར་བྱེད་པ་ཡིན། ཡང་རང་ལ་མི་ལྟ་ན་གཞན་ལ་ངོ་བོ་ཉིད་ཀྱིས་ལྟ་བ་ཡང་ཇི་ལྟར་ཡོད་དེ། གཞན་ལ་ལྟ་བ་དེ་བློ་ལ་སྣང་ཙམ་མ་ཡིན་པར་རང་ངོས་ནས་གྲུབ་པ་ཞིག་ཡོད་ན་རང་ལ་ཡང་ལྟ་བ་མི་རུང་བ་མེད་ཀྱང་དེ་འདྲ་མི་སྲིད་པས་གཟུགས་སོགས་ལ་ལྟ་བ་ནི་བློ་ལ་དེ་ལྟར་སྣང་བ་ཙམ་ཡིན་གྱི་རང་གི་ངོ་བོ་ཉིད་ཀྱིས་ལྟ་བ་ག་ལ་ཡོད་སྙམ་དུ་ངེས་པར་བྱེད་པ་ནི་རྗེས་ཁྱབ་ངེས་པར་བྱེད་པ་སྟེ། དེ་གཉིས་ནི་སྤྱིར་རང་གི་ངོ་བོ་ཉིད་གྱིས་ལྟ་བ་ཡོད་ན་རང་ལ་ལྟ་དགོས་པ་དང་རང་ལ་མི་ལྟ་ན་གཞན་ལ་ངོ་བོ་ཉིད་གྱིས་ལྟ་བ་མེད་པ་ཙམ་ངེས་པར་བྱེད་པ་ཡིན་གྱིས་ཆོས་ཅན་མིག་གི་རང་ངོས་ནས་ལྟ་མི་ལྟ་གཙོ་བོར་དཔྱད་པ་མ་ཡིན་པས་སྤྱིའི་རྗེས་ལྡོག་གིས་ཁྱབ་པ་ངེས་པར་བྱེད་པ་ཡིན་པའི་ཕྱིར། བུདྡྷ་པཱ་ལི་ཏ་ལས། རྒྱུ་འབྲས་ངོ་བོ་ཉིད་ཀྱིས་བསྐྱེད་པ་དང་བུམ་པས་བུམ་འཛིན་ཤེས་པའི་ཡུལ་རང་ངོས་ནས་བྱེད་པ་མིག་གིས་གཟུགས་ལ་ངོ་བོ་ཉིད་ཀྱིས་ལྟ་བ་སོགས་དངོས་པོ་རྣམས་ཀྱི་སྟེ་རྣམས་ལ་དེ་འདྲའི་ངོ་བོ་ཉིད་ཡོད་ན་དེ་ཡོད་མེད་བརྟགས་པའི་ཚེ་རྒྱུ་འབྲས་རང་གིས་བསྐྱེད་པ་དང་། བུམ་པས་རང་གི་རང་གི་ཡུལ་བྱེད་པ་དང་མིག་གིས་རང་ལ་ལྟ་བ་སོགས། རྒྱུ་འབྲས་རང་ངོས་ནས་བསྐྱེད་པ་ལ་སོགས་པའི་ངོ་བོ་ཉིད་དེ་རྒྱུ་དང་བུམ་པ་དང་མིག་སོགས་རང་གི་བདག་ཉིད་ལ་དེ་འདྲའི་རང་བཞིན་དེ་ཡོད་པར་དམིགས་པས་ཏེ་དམིགས་ཏེ། དེ་ནས་རང་གི་ངོ་བོ་ཉིད་ཀྱིས་བསྐྱེད་པ་ལ་སོགས་པ་དེ་དང་ལྡན་པའི་རྒྱུ་ལ་སོགས་པ་གཞན་གྱི་བདག་ཉིད་ལ་ཡང་འབྲས་བུ་ངོ་བོ་ཉིད་ཀྱིས་སྐྱེད་པར་བྱེད་པ་དང་། ངོ་བོ་ཉིད་ཀྱིས་བུམ་འཛིན་ཤེས་པའི་ཡུལ་བྱེད་པ་དང་། ངོ་བོ་ཉིད་ཀྱིས་གཟུགས་ལ་ལྟ་བ་སོགས་ཡོད་པར་དམིགས་པར་འགྱུར་དགོས་ཏེ། ཞེས་པ་ནས། སྣ་མའི་མེ་ཏོག་ལ་དྲི་ཞིམ་པ་མཐོང་བ་དེ་དང་ལྡན་པའི་གོས་ལ་ཡང་དམིགས་པ་ཡིན་ནོ། །རྒྱུ་འབྲས་རང་གིས་རང་མི་བསྐྱེད་པ་དང་བུམ་པས་རང་གིས་རང་གི་ཡུལ་མི་བྱེད་པ་ལ་སོགས་པ་དངོས་པོ་གང་ཡིན་ཀྱང་བྱ་བ་དེ་རང་གི་བདག་ཉིད་ལ་མི་སྣང་བ་དེ་གཞན་འབྲས་སོགས་ལ་རང་གི་ངོ་བོ་ཉིད་ཀྱིས་བསྐྱེད་པར་བྱེད་པ་ལ་སོགས་པ་དེ་ཇི་ལྟར་དམིགས་པར་འགྱུར་ཏེ། འདི་ལྟར་སྣ་མའི་མེ་ཏོག་ལ་དྲི་ང་བ་ལ་དམིགས་ན་དེ་དང་ལྡན་པའི་གོས་ལ་ཡང་དྲི་ང་བ་དམིགས་པར་མི་འགྱུར་བ་ལྟ་བུའོ། །ཞེས་ལྡོག་ཁྱབ་དང་རྗེས་ཁྱབ་གཉིས་སྤྱིར་བཤད་པའི་ཕྱིར། གོང་གི་རྟགས་ཟུར་གཉིས་པ་གྲུབ་སྟེ། དེ་ལྟར་ཕྱི་རྒོལ་ལ་སྤྱི་ཁྱབ་གཉིས་པོ་བསྟན་ནས་ངེས་པ་ན་སྐབས་ཀྱི་དོན་ལ་སྦྱོར་བ་མིག་ལའང་རང་གི་བདག་ཉིད་ལ་ལྟ་བ་ཡོད་ན། དེ་ནས་མིག་དེ་གཟུགས་དང་ཚོར་བ་འཕྲད་པ་ན་གཟུགས་དེ་ལ་ངོ་བོ་ཉིད་ཀྱི་ལྟ་བ་ཡང་འཐད་ན། མིག་ལ་རང་ལ་ལྟ་བ་མེད་པས་གཞན་གཟུགས་ལ་ཡང་ངོ་བོ་ཉིད་ཀྱིས་ལྟ་བ་མེད་པའི་ཕྱིར་ཞེས་བསྟན་ནས་དེ་ལྟར་ངེས་པར་བྱེད་པ་ཡིན་པའི་ཕྱིར། བུདྡྷ་པཱ་ལི་ཏ་ལས། དེའི་ཕྱིར་གལ་ཏེ་མིག་གིས་ལྟ་བ་དེ་རང་གི་བདག་ཉིད་ལྟ་བ་བྱེད་ན་ནི། རྒྱུ་མཚན་དེས་ན་གཟུགས་ལ་ངོ་བོ་ཉིད་ཀྱིས་ལྟ་བར་བྱེད་པའི་སྒོ་ནས་ལྟའོ་ཞེས་བྱ་བ་དེ་འཐད་པར་འགྱུར་བ་ཞིག་ཡིན་ན་ཡང་། མིག་གི་ལྟ་བ་ནི་རང་གི་བདག་ཉིད་ལ་ལྟ་བར་མི་བྱེད་དོ། །མིག་ལ་སོགས་པ་དེ་གང་རང་གི་བདག་ཉིད་ལ་ལྟ་བ་མི་བྱེད་པ་དེ་ནི། གཞན་གཟུགས་ལ་སོགས་པ་དག་ལ་ཇི་ལྟར་ངོ་བོ་ཉིད་ཀྱིས་ལྟ་བར་བྱེད་དོ། །ཞེས་དང་། ཚིག་གསལ་ལས། མིག་ལ་ཡང་རང་གི་བདག་ཉིད་ལ་མི་ལྟ་བ་ཡོད་པ་ཡིན་ཏེ་མི་ལྟ་བ་ཡིན་ཏེ། དེའི་ཕྱིར་གཞན་ལ་ངོ་བོ་ཉིད་ཀྱིས་ལྟ་བ་ཡང་མིག་འདི་ལ་མེད་དོ། །ཞེས་དང་། ལམ་རིམ་ལས། མིག་དང་ཤེས་པ་སོགས་ཀྱིས་རང་ལ་མི་ལྟ་བ་ཕྱི་རྒོལ་གྱིས་ཁས་ལེན་པ་སྟེ་དེ་ལྟ་བུའི་ཕྱི་རྒོལ་རང་ལ་གྲགས་པའི་འཐད་པས་ཏེ་རྟགས་ཀྱིས་སྤྱིའི་རྗེས་སུ་འགྲོ་ལྡོག་གི་ཁྱབ་པ་གཉིས་ངེས་སུ་བཅུག་ནས་དེ་ནས་སྐབས་ཀྱི་དོན་ལ་སྦྱོར་བ་ན། ཞེས་སོགས་གསུངས་པའི་ཕྱིར། རྩ་རྟགས་གསུམ་པ་གྲུབ་སྟེ། དེ་ལྟར་རང་བཞིན་གྱིས་གྲུབ་པ་ལ་གནོད་བྱེད་བསྟན་པ་ལྟར་གནོད་བྱེད་དུ་རྟོགས་པ་ན་དབུ་མའི་རང་བཞིན་མེད་པར་རྟོགས་པ་ཡིན་པའི་ཕྱིར། དེར་ཐལ། གནོད་བྱེད་མཐོང་བ་དེའི་ཚེ་དངོས་སྨྲ་བའི་དམ་བཅའ་དང་གྲུབ་མཐའ་ཡང་དོར་ལ་ཆོས་རྣམས་རང་བཞིན་མེད་ཀྱང་ཚད་མས་གྲུབ་པའི་ཐ་སྙད་ཡང་རུང་བ་ཤེས་པ་དུས་མཉམ་དུ་འབྱུང་བའི་ཕྱིར། ལམ་རིམ་ལས། དེ་ལྟར་མིག་གིས་གཟུགས་ལ་ངོ་བོ་ཉིད་ཀྱི་ལྟ་བ་ཁས་བླངས་པ་ལ་མིག་གིས་གཟུགས་ལ་ངོ་བོ་ཉིད་ཀྱིས་ལྟ་བ་ཡོད་ན་རང་ལ་ལྟ་དགོས་པ་རང་རང་ལ་མི་ལྟ་ན་གཟུགས་ལ་ངོ་བོ་ཉིད་ཀྱིས་ལྟ་བ་མི་འཐད་པའི་གནོད་བྱེད་བསྟན་པ་རྣམས་མཐོང་བ་སྟེ་རྟོགས་པ་ན། མིག་གིས་གཟུགས་ལ་ལྟ་བ་ལ་རང་གི་ངོ་བོས་གྲུབ་པའི་རང་བཞིན་ཡོད་པར་འཛིན་པའི་གྲུབ་མཐའ་འདོར་བར་འགྱུར་ལ། དེ་ནས་མིག་གིས་གཟུགས་ལ་ལྟ་བ་སོགས་རང་བཞིན་མེད་པ་ལ་ཐ་སྙད་དུ་མིག་གིས་ལྟ་བ་ལ་སོགས་པའི་བྱ་བྱེད་འཐད་པ་ཡང་རྟོགས་པར་ནུས་པས་ན་འདི་དུས་སུ་རང་བཞིན་མེད་པ་དང་། མེད་པའི་ཁྱད་པར་གཉིས་སོ་སོར་ཆ་ཕྱེད་པར་འགྱུར་ལ། ཞེས་གསུངས་པའི་ཕྱིར་རོ། །གནོད་བྱེད་མཐོང་ཚུལ་ཡོད་དེ། མིག་གིས་རང་ལ་མི་ལྟ་བ་དང་། ངོ་བོ་ཉིད་ཀྱིས་གཞན་ལ་ལྟ་བ་འགལ་བ་ནི་གནོད་བྱེད་ཡིན་ཞིང་། དེ་ལྟར་མཐོང་བ་ནི་གནོད་བྱེད་མཐོང་བ་ཡིན་པའི་ཕྱིར་རོ། །ལམ་རིམ་ལས། དེའི་ཕྱིར་མིག་གིས་རང་གི་བདག་ཉིད་ལ་མི་ལྟ་བ་དང་། དེ་དང་འགལ་བ་སྔོན་པོ་ལ་སོགས་པ་གཞན་ལ་ངོ་བོ་ཉིད་ཀྱིས་ལྟ་བ་གཉིས་ནི་ཕྱི་རྒོལ་ཁོ་རང་ལ་གྲགས་པའི་རྗེས་སུ་དཔག་པའི་རྟགས་དེ་དང་འགལ་བ་ཡིན། ཁྱོད་གྱིས་མིག་གིས་རང་ལ་མི་ལྟ་ཞིང་གཞན་ལ་ངོ་བོ་ཉིད་གྱིས་ལྟ་བར་འདོད་པ་དེ་གཉིས་ནི་འགལ་བ་ཡིན་ནོ། །ཞེས་ཕྱི་རྒོལ་དེ་ལ་མིག་གིས་རང་ལ་མི་ལྟ་བ་དེ་གྲགས་པའི་རྗེས་སུ་དཔག་པའི་རྟགས་ཀྱིས་ལྟ་བའི་དམ་བཅའ་དེ་སེལ་བར་བྱེད་དེ། དེ་ལ་ལེགས་ལྡན་ན་རེ། ཟླ་གྲགས་ཀྱི་རྒོལ་བ་གཉིས་ལ་ཆོས་ཅན་ཚད་མས་གྲུབ་ཚུལ་མཐུན་སྣང་བ་མེད་པར་རྒོལ་བ་གཉིས་གང་རུང་ལ་ཚད་མས་གྲུབ་པར་འདོད་པ་ཙམ་གྱིས་ཀྱང་གནོད་བྱེད་ཀྱི་རྟགས་ཡང་དག་ཡོད་པར་ཐལ། ཁྱོད་ཀྱིས་གཞན་གྲགས་ཀྱི་རྟགས་ཡང་དག་ལ་ཆོས་ཅན་དང་རྟགས་གཉིས་ཕྱི་རྒོལ་གྱི་ཚད་མས་གྲུབ་པས་ཆོག་པ་དེའི་ཕྱིར་ཟེར་ན། འདོད་པ་ཁོ་ན་ཡིན་ཏེ། གཞན་གྲགས་ཀྱི་རྟགས་ལ་རྒོལ་བ་གཉིས་ཀའི་ཚད་མས་གྲུབ་པ་ཡིན་ཀྱང་ཕྱི་རྒོལ་དངོས་སྨྲ་ལ་རང་མཚན་ལ་མི་བསླུ་བའི་ཚད་མས་རྙེད་དོན་ཡིན་པར་གྲུབ་པའི་གཏན་ཚིགས་ཀྱིས་དེའི་དམ་བཅའ་སེལ་བར་བྱེད་ནུས་པ་ཡིན་གྱི་གཏན་ཚིགས་དེ་དབུ་མ་པ་དང་གྲུབ་ཚུལ་མཐུན་སྣང་བ་མི་དགོས། གྲངས་ཅན་གྱི་མྱུ་གུ་རྒྱུ་དུས་སུ་ཡོད་ཀྱང་སླར་སྐྱེ་བར་འདོད་པ་དེ། སླར་ཡང་སྐྱེ་ན་སྐྱེ་བ་ཐུག་མེད་དུ་འགྱུར་དགོས་པའི་རྟགས་དེ་དབུ་མ་པས་གྲུབ་པ་དེས་དེའི་དམ་བཅའ་སེལ་ནུས་ཀྱི་གྲངས་ཅན་གྱིས་གྲུབ་ཟིན་མིདགོས་པ་བཞིན་ཡིན་པའི་ཕྱིར། དེར་ཐལ། དཔེར་ན་འཇིག་རྟེན་ན་རེ་འགའ་ཕམ་རྒྱལ་དེ་རྩོད་ཟླ་གཉིས་ཀྱིས་མ་གྲུབ་ཀྱང་དཔང་པོའི་ཚིག་གིས་ཕམ་རྒྱལ་བྱེད་པ་དང་། རེས་འགའ་རྩོད་ཟླ་གཉིས་ཀྱིས་ཕམ་རྒྱལ་དེ་གྲུབ་ནས་དེ་གཉིས་རང་རང་གི་ཚིག་གིས་ཕམ་རྒྱལ་བྱེད་པ་མཐོང་བའི་ཕྱིར། ཁྱབ་སྟེ། དཔེར་ན་འཇིག་རྟེན་ན་ཕམ་རྒྱལ་དང་བསྒྲུབ་བྱ་དེ་སྒྲུབ་ཀྱི་རྒྱུ་མཚན་དེ་དང་དེས་བསྒྲུབ་བྱ་དེ་དང་དེ་རྟོགས་སོགས་འཇིག་རྟེན་ན་ཇི་ལྟར་ཡིན་པ་དེ་བསྟན་བཅོས་ལ་དེ་ལྟར་ཁས་ལེན་པ་སྐབས་སུ་བབ་པའི་ཕྱིར། དེར་ཐལ། བཅོམ་ལྡན་འདས་ཀྱིས་འཇིག་རྟེན་ན་གང་ཟག་བདེན་པ་སྟེ་རྣམ་བཞག་ཐམས་ཅད་ཇི་ལྟར་འཇོག་པ་དེ་ང་ཡང་བདེན་པར་བྱེད། ཅེས་དང་། འཕགས་པ་ལྷས། ཇི་ལྟར་ཀླ་ཀློ་སྐད་གཞན་གྱིས། །བཟུང་བར་མི་ནུས་དེ་བཞིན་དུ། །འཇིག་རྟེན་པ་ཡི་རྒྱུ་འབྲས་དང་ཡིན་མིན་བཟང་ངན་ཕམ་རྒྱལ་རྒྱུ་མཚན་སོགས་ཇི་ལྟར་འཇོག་པ་ལྟར་དེ་དག་འཇོག་པ་དེ་མ་གཏོགས་པར། འཇིག་རྟེན་གྱི་རྣམ་བཞག་ཐམས་ཅད་འདི་དང་འདི་ལྟ་བུ་ཡིན་ཞེས་བཟུང་ཏེ་ཤེས་པར་ནུས་པ་མ་ཡིན་ནོ། །ཞེས་དང་། ཚིག་གསལ་ལས། ཡང་ཆོས་ཅན་དང་གཏན་ཚིགས་ནི་ཅི་རྒོལ་བ་གང་ཡང་རུང་བ་ལ་ཚད་མས་གྲུབ་པའི། ཞེས་པ་ནས། འཇིག་རྟེན་པའི་རྒོལ་བ་གང་རུང་ལ་གྲུབ་པའི་གཏན་ཚིགས་གྱིས་བསྒྲུབ་བྱ་སྒྲུབ་པ་ལ་སོགས་པའི་ཐ་སྙད་ཁོ་ན་སྟེ། བསྒྲུབ་བྱ་སྒྲུབ་བྱེད་ཀྱི་རིགས་པའི་བསྟན་བཅོས་ཀྱི་སྐབས་སུ་བབ་པ་ཡིན་པའི་ཕྱིར་རོ། །ཞེས་དང་། ལེགས་བཤད་སྙིང་པོ་ལས། ཆོས་ཅན་དང་རྟགས་གཉིས་ནི་རྒོལ་བ་གཉིས་གང་རུང་ལ་གྲུབ་པས་མི་ཆོག་གམ་སྙམ་པ་ལ། འཇིག་རྟེན་པའི་རྩོད་པ་དཔེར་བྱས་ནས་གང་རུང་ལ་གྲུབ་པ་དེས་ཆོག་པ་དང་། ཞེས་གསུངས་པའི་ཕྱིར་རོ། །དེས་ན་ཆོས་ཅན་དང་ཚུལ་གསུམ་སོགས་རང་མཚན་ལ་མི་བསླུ་བར་སོང་བའི་ཚད་མ་ལྟ་བུ་ཕྱི་རྒོལ་ལ་ཚད་མ་གང་གིས་གྲུབ་པ་དེས་སྔ་རྒོལ་ལ་ཡང་གྲུབ་དགོས་ཀྱི་ཕྱི་རྒོལ་གྱི་ཚད་མས་གྲུབ་པ་ཙམ་གྱིས་མི་ཆོག་པར་འདོད་པའི་དབྱིག་གཉེན་དང་། ཕྱོགས་གླང་སོགས་རྟོག་གེ་བ་རྣམས་ཀྱིས་ཀྱང་ཟླ་བའི་ལུགས་བཞིན་གཞན་གྲགས་ཀྱི་ཚུལ་ཏེ་རྟགས་འདི་ཁས་ལེན་རིགས་ཏེ། ཚད་མ་ཀུན་བཏུས་ལས། དེ་ཕྱིར་རྒོལ་བ་གཉིས་ཀ་ལ་ཡང་མཐུན་སྣང་དུ་ཚད་མས་གྲུབ་པའི་གཏན་ཚིགས་དེ་ཉིད། སྒྲུབ་པར་བྱེད་པའི་སུན་འབྱིན་གཉིས་ཀ་ལ་དགོས་པ་ཡིན། ཞེས་སྒྲུབ་པ་དང་། སུན་འབྱིན་གཉིས་ཀ་ལ་རྒོལ་བ་གཉིས་ཀས་མཐུན་གྲུབ་ཀྱི་གཏན་ཚིགས་དགོས་པར་དེ་དག་གིས་འདོད་བཞིན་དུ། གཞན་སྡེ་ལ་ཁོ་རང་གི་ལུང་གིས་གནོད་པ་བསྟན་པ་ལ་ལུང་དེ་ཁོ་རང་གིས་དཔྱད་གསུམ་གྱིས་དག་པའི་ལུང་དུ་གྲུབ་པར་ཁས་བླངས་པས་ཆོག་གི་གནོད་པ་གཏོང་མཁན་རང་སྡེས་ལུང་དེ་ཚད་མས་གྲུབ་མི་དགོས་པར་འདོད་ལ། དེ་ནི་གཞན་གྲགས་ཀྱིས་བསྒྲུབ་བྱ་སྒྲུབ་ནུས་པར་ཁས་བླངས་པ་ཡིན་པ་དང་། རང་དོན་རྗེས་དཔག་ལ་རང་གཏན་ཚིགས་དེ་གྲུབ་པས་ཆོག་གི་གཉིས་ཀ་ལ་ཚད་མས་གྲུབ་པར་མི་དགོས་པར་འདོད་པ་གང་ཞིག་དེས་ན་ཚད་གྲུབ་མཐུན་སྣང་བ་མ་ཡིན་པའི་གཏན་ཚིགས་གཞན་དག་གིས་བསྒྲུབ་བྱ་སྒྲུབ་ཐུབ་པར་ཁས་ལེན་རིགས་པའི་ཕྱིར་རོ། །ཚིག་གསལ་ལས། དེ་ཉིད་ཀྱི་ཕྱིར་འགའ་ཞིག་གིས། ཞེས་པ་ནས། ཚུལ་འདི་ཉིད་ཁས་བླངས་པར་བྱ་སྟེ། འདི་ལྟར་ལུང་གིས་གནོད་པ་ནི་གཉིས་ཀ་ལ་གྲུབ་པའི་ལུང་ཁོ་ནས་སྒོ་ནས་མ་ཡིན་ཏེ། འོ་ན་ཅི་ཞེ་ན། རང་ལ་གྲུབ་པའི་སྒོ་ནས་ཀྱང་ཡིན་ནོ། །རང་དོན་གྱི་རྗེས་སུ་དཔག་པར་ནི་ཐམས་ཅད་དུ་རང་ལ་གྲུབ་པ་ཉིད་བརླང་པ་ཡིན་གྱི་གཉིས་ཀ་ལ་གྲུབ་པ་ནི་མ་ཡིན་ནོ། །ཞེས་གསུངས་པའི་ཕྱིར། གཞན་རྟོག་གེའི་རྟགས་དང་ཆོས་ཅན་གཉིས་རྒོལ་བ་གཉིས་ཀའི་མཐུན་སྣང་དུ་གྲུབ་དགོས་པ་དང་། ཐལ་འགྱུར་ཙམ་གྱིས་རྗེས་དཔག་སྐྱེད་མི་ཐུབ་པར་བཤད་པ་འདི་ལ་དོན་མེད་པར་ཐལ། སངས་རྒྱས་བཅོམ་ལྡན་འདས་ཀྱིས་ཀྱང་བྱེ་མདོ་དག་ལ་དགེ་སྡིག་ལ་སོགས་པའི་ཆོས་རྣམས་དོན་དམ་པར་ཡོད་པར་གྲགས་པ་དེ་ཉིད་རྒྱུ་མཚན་དུ་བྱས་ནས་དགེ་སྡིག་གི་བླང་དོར་བསྟན་ནས་ཕན་འདོགས་པ་ལྟ་བུ། འཇིག་རྟེན་པ་རང་ལ་གྲགས་པའི་འཐད་པའི་སྒོ་ནས་ཕན་འདོགས་པར་མཛད་པའི་ཕྱིར་དང་། ཕྱི་རྒོལ་རང་ལ་གྲགས་པའི་འཐད་པས་བསྒྲུབ་བྱ་སྒྲུབ་ཐུབ་པ་ལ་ལུང་རིག་སྤྲོ་འདོད་ན་ཅི་འདོད་སྤྲོས་པས་ཆོག་པའི་ཕྱིར། ཚིག་གསལ་ལས། དེ་ཉིད་ཀྱི་ཕྱིར་ན་ཚད་གྲུབ་མཐུན་སྣང་གི་རྟོག་གེའི་མཚན་ཉིད་བརྗོད་པ་ལ་དགོས་པ་མེད་དེ། སངས་རྒྱས་ཀྱིས་ཀྱང་གདུལ་བྱ་རང་ཉིད་ཀྱིས་མྱུ་གུ་རང་ངོས་ནས་རྒྱུ་ལས་སྐྱེས་པར་འདོད་རྒྱུའི་རྒྱུ་ལས་སྐྱེས་པའི་འཐད་རིགས་ཀྱིས་མྱུ་གུ་བདེན་གྲུབ་ཏུ་བསྟན་པ་ལ་སོགས་གདུལ་བྱ་རང་ལ་ཇི་ལྟར་གྲགས་པའི་འཐད་པའི་སྒོ་ནས་ཆོས་ཀྱི་དེ་ཁོ་ན་ཉིད་མི་ཤེས་པའི་གདུལ་བྱའི་སྐྱེ་བོ་ལ་ཕན་གདགས་པར་མཛད་པའི་ཕྱིར་རོ། །དེ་ལ་སོགས་པའི་ལུང་རིགས་ཤིན་ཏུ་སྤྲོས་པས་ཆོག་གོ། ཞེས་གསུངས་པའི་ཕྱིར་རོ། །དེས་སྤྱི་དོན་སོང་ཟིན་ཏོ། །༈གསུམ་པ་མཐའ་དཔྱད་པ་ལ། འདིར་སངས་རྒྱས་བསྐྱངས་ཀྱི་སྦྱོར་བའི་ཚིག་གོང་འོག་གཉིས་མདོར་བསྟན་དང་རྒྱས་བཤད་ཡིན་པས་དེ་གཉིས་དོན་གཅིག་པ་དང་།དེ་འཆད་པ་ལ་དབུ་མ་ཆེན་མོ་འདིར་ཐལ་འགྱུར་དང་པོའི་རྟགས་ལ། རང་གི་རྒྱུ་དུས་ནས་ཡོད་པ་བཀོད་པ་དང་། ལེགས་ལྡན་གྱིས་བརྗོད་པའི་གཞན་གྱིས་ཉེས་པ་མ་བསལ་བའི་སྐྱོན་མེད་པར་བཤད་པའི་ཐད་དུ། དངོས་པོ་རྣམས་ཆོས་ཅན། སླར་ཡང་སྐྱེ་བ་དོན་མེད་ཡིན་པར་ཐལ། རང་གི་རྒྱུ་དུས་སུ་རྫོགས་པར་གྲུབ་ཟིན་པའི་ཕྱིར། ཞེས་པ་ལ་སོགས་པའི་ཐལ་འགྱུར་གཉིས་སྦྱོར་ངག་དེས་བཀོད་པ་ཡིན་པར་མདོར་བསྟན་དང་རྒྱས་བཤད་ཀྱི་གཞུང་སྦྱར་ནས་བཤད་པ་དང་། གཞན་གྲགས་མ་ཡིན་པའི་ཐལ་བ་ཁོ་ན་གཉིས་ཀྱི་བདག་སྐྱེ་བཀག་པ་བཤད་པ་ན་དེ་འདྲའི་ཐལ་འགྱུར་གཉིས་ཀྱང་སྦྱོར་ངག་དེས་དངོས་སུ་བསྟན་པར་འདོད་དགོས་པས་འདིར་རང་གི་རྒྱུ་དུས་སུ་གྲུབ་ཟིན་ཡོད་པ་རྟགས་སུ་བཀོད་པའི་ཐལ་འགྱུར་དེ་སངས་རྒྱས་བསྐྱངས་ཀྱིས་འཕངས་པའི་ཐལ་འགྱུར་དུ་འདོད་པ་བཀག་པར་བྱ་རྒྱུ་དེ་ནི་སངས་རྒྱས་བསྐྱངས་ཀྱི་སྦྱོར་ངག་གིས་བསྟན་པའི་ཐལ་འགྱུར་དེ་ལ། དེ་ལས་གཞན་མེད་པར་དེ་ཁོ་ན་ཡིན་པར་འདོད་པ་དེ་བཀག་པ་ཡིན་དགོས་པར་འདྲ་བས་དེ་ལྟར་ན། ཁ་ཅིག་ན་རེ། མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་གི་རྒྱུ་དུས་སུ་གྲུབ་ཟིན་ནས་ཡོད་པའི་ཕྱིར། ཞེས་པ་འདི་ཉིད་སངས་རྒྱས་བསྐྱངས་ཀྱིས་འཕངས་པའི་ཐལ་འགྱུར་ཡིན་ཟེར་ན། དེ་ཙམ་སངས་རྒྱས་བསྐྱངས་ཀྱིས་འཕངས་པའི་ཐལ་འགྱུར་ཡིན་ན། འོ་ན་བུདྡྷ་པཱ་ལི་ཏ་ལས། དངོས་པོ་བདག་གི་བདག་ཉིད་དུ་ཡོད་ཞེས་པའི་དོན་དེ། རང་གི་རྒྱུ་དུས་སུ་ཡོད་པ་ལ་འཆད་རིགས་པར་ཐལ། ཚིག་གིས་དེ་ཐལ་འགྱུར་དང་པོའི་རྟགས་འཆད་བྱེད་ཡིན་པ་གང་ཞིགཁྱོད་ཀྱི་རང་གི་རྒྱུ་དུས་སུ་གྲུབ་ཟིན་ཡོད་པ་རྟགས་སུ་བཀོད་པའི་ཐལ་འགྱུར་དེ་ཉིད་སངས་རྒྱས་བསྐྱངས་ཀྱིས་ཐལ་འགྱུར་དང་པོ་ཡིན་པར་འདོད་པ་དེའི་ཕྱིར། འདོད་ན། གཞུང་དེས་གཞན་གྲགས་ཀྱི་རྟགས་ཡང་དག་གཅིག་མ་བསྟན་པར་ཐལ། གཏན་ཚིགས་སྟོན་པའི་གཞུང་དངོས་པོ་བདག་གི་བདག་ཉིད་དུ་ཡོད་པ་ཞེས་པའི་དོན་ནི་རང་གི་རྒྱུ་དུས་སུ་ཡོད་པ་དེ་ལ་བྱེད་པ་ཡིན་པའི་ཕྱིར། རྟགས་ཁས། ཁྱབ་སྟེ། གཞན་གྲགས་གྱི་གཏན་ཚིགས་ལ་ཡོད་པ་ཞིག་དགོས་པ་གང་ཞིགཁྱོད་ཀྱིས་ཐལ་འགྱུར་དང་པོའི་གཏན་ཚིགས་སུ་བཀོད་པའི་རང་གི་རྒྱུད་དུས་སུ་གྲུབ་པ་ནི་གཞི་མ་གྲུབ་པའི་ཕྱིར། མ་ཁྱབ་མཚམས་སུ་འདོད་མི་ནུས་ཏེ། མདོར་རྒྱས་ཀྱིས་གཞུང་དེས་རང་གི་བདག་ཉིད་དུ་ཡོད་པའི་རྟགས་ཀྱིས་མྱུ་གུ་སླར་ཡང་སྐྱེ་བ་དོན་མེད་དུ་སྒྲུབ་པའི་གཞན་གྲགས་ཀྱི་རྟགས་ཡང་དག་གཅིག་བསྟན་པའི་ཕྱིར། ཚིག་གསལ་ལས། དེ་ལ་རང་གི་བདག་ཉིད་དུ་ཡོད་པ་ཞེས་བྱ་བ་འདིས་ནི་གཏན་ཚིགས་འཛིན་པ་ཡིན་ནོ། །ཞེས་གསུངས་པའི་ཕྱིར་རོ། །ཡང་ཁོ་ན་རེ། མདོར་བསྟན་གྱི་གཞུང་དུ། སྐྱེ་བ་དོན་མེད་དུ་ཐུག་མེད་དུ་ཐལ། བདག་ལས་སྐྱེ་བའི་ཕྱིར། ཞེས་པའི་ཐལ་འགྱུར་ཀྱང་འཕངས་ཟེར་ན། འོ་ན་ལེགས་ལྡན་གྱིས་དགོངས་ཚོད་ལྟར། བདག་ལས་སྐྱེ་བ་མེད་དེ། ཞེས་པས་རྟགས་བསྟན་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་ན། དངོས་པོ་བདག་གི་བདག་ཉིད་དུ་ཡོད་པ་ཞེས་པས་རྟགས་དེ་མ་བསྟན་པར་ཐལ། དངོས་པོ་བདག་གི་བདག་ཉིད་དུ་ཡོད་པ་ཞེས་པ་དེ། མདོར་བསྟན་གྱི་བདག་ལས་སྐྱེ་བ་མེད་པར་ཞེས་པའི་རྒྱས་བཤད་མ་ཡིན་པ་གང་ཞིགཐལ་འགྱུར་དེའི་རྟགས་སྟོན་བྱེད་དེ་མདོར་བསྟན་གྱི་བདག་ལས་སྐྱེ་བ་མེད་དེ། ཞེས་པ་དེ་ཡིན་པའི་ཕྱིར། རྟགས་ཕྱི་མ་ཁས། དང་པོ་མ་གྲུབ་ན། དངོས་པོ་བདག་གི་བདག་ཉིད་དུ་ཡོད་པའི་དོན་དེ་བདག་སྐྱེ་ལ་བྱེད་པར་ཐལ་ལོ། །དེ་བདག་སྐྱེའི་དོན་རྒྱས་བཤད་ཡིན་པའི་ཕྱིར། རྟགས་ཁས། འདོད་མི་ནུས་ཏེ། དངོས་པོ་བདག་གི་བདག་ཉིད་དུ་ཡོད་པ་ཞེས་པའི་དོན་ནི། དངོས་པོ་དེ་རང་གི་ངོ་བོ་གྲུབ་ཟིན་ནས་ཡོད་པ་ལ་བྱེད་པ་ཡིན་གྱི་རང་གི་ངོ་བོ་རྒྱུ་དུས་སུ་ཡོད་པ་ལ་བྱེད་པ་གཏན་མ་ཡིན་པའི་ཕྱིར། རྩ་བར་འདོད་ན། མི་འཐད་པར་ཐལ། བདག་ལས་སྐྱེ་བ་མེད་དེ་ཞེས་པས་རྟགས་བསྟན་པ་ཡིན་པར་ཚིག་གསལ་ལས་མ་བཤད་ལ། དེས་དེ་ལྟར་མ་བསྟན་བྱས་ན་ལེགས་ལྡན་གྱིས་བརྗོད་པའི་སྐྱོན་རྣམས་ཀྱང་མི་འཇུག་པའི་ཕྱིར། འདིར་གཞུང་འདིས་དེ་ལྟར་མ་བཤད་པར་བསྟན་པ་ཡིན་གྱི་དེ་འདྲའི་ཐལ་འགྱུར་མི་འདོད་པ་ནི་མ་ཡིན་ཏེ། ཁས་བླངས་རྟགས་སུ་བཀོད་པའི་ཐལ་བ་ཙམ་གྱིས་བསྒྲུབ་བྱ་སྒྲུབ་ནུས་པར་བསྒྲུབ་ཟིན་པ་དེའི་ཕྱིར། ཡང་ཁ་ག་ན་རེ། འགྲེལ་ངག་རྒྱས་བཤད་དང་པོ་དངོས་པོ་བདག་གི་བདག་ཉིད་སོགས་ནས། དགོས་པ་མེད་དོ། །ཞེས་པའི་སྐབས་ནས་བསྟན་པའི་ཐལ་འགྱུར་ཡིན་ན་དེའི་རྟགས་དེ་ཚད་མས་གྲུབ་པ་ཡིན་པས་ཁྱབ་ཟེར་ན། དེ་མི་འཐད་པར་ཐལ། དེའི་ཤུགས་ལ་བསྟན་པའི་༄༅། །དབུ་མ་ལ་འཇུག་པའི་ཊི་ཀ་ཟབ་རྒྱས་ལམ་མཆོག་རབ་གསལ་སྣང་བའི་རྒྱན་ཞེས་བྱ་བ། བཟློག་དོན་འཕེན་པའི་ཐལ་འགྱུར་ཡོད་པའི་ཕྱིར། ཁྱབ་སྟེ། བཟློག་དོན་འཕེན་པའི་ཐལ་འགྱུར་ཡིན་ན་དེའི་རྟགས་དེ་ཆོས་ཅན་གྱི་སྟེང་དུ་ཚད་མས་མ་གྲུབ་པས་ཁྱབ་པའི་ཕྱིར་ཏེ། བཟློག་དོན་འཕེན་པའི་ཐལ་འགྱུར་དེའི་རྟགས་བཟློག་པའི་དོན་དེ་རྩོད་གཞིའི་སྟེང་དུ་བསྒྲུབ་བྱའི་ཆོས་ཡིན་པའི་ཕྱིར། གོང་གི་མ་ཁྱབ་འཚམས་སུ་རྟགས་དེར་ཐལ། འགྲེལ་ངག་དེའི་སྐབས་སུ་གྲངས་ཅན་གྱིས་སྐྱེ་བར་འདོད་པའི་མྱུ་གུ་ཆོས་ཅན། རང་གི་བདག་ཉིད་གྲུབ་མ་ཟིན་པར་ཐལ། སླར་ཡང་སྐྱེ་བ་དོན་ཡོད་པའི་ཕྱིར། ཞེས་པས་ཐལ་འགྱུར་བསྟན་པའི་ཕྱིར། དེར་ཐལ། གཞུང་དེས་དངོས་བསྟན་གྱི་གྲངས་ཅན་པའི་རྒྱུ་དུས་སུ་ཡོད་པར་འདོད་པའི་མྱུ་གུ་ཆོས་ཅན། སླར་ཡང་སྐྱེ་བ་དོན་མེད་དེ། རང་གི་བདག་ཉིད་གྲུབ་ཟིན་ནས་ཡོད་པའི་ཕྱིར། ཞེས་པའི་གཞན་གྲགས་ཀྱི་སྦྱོར་བ་དེ་བཟློག་དོན་དུ་འཕེན་པའི་ཐལ་འགྱུར་ཞིག་སྤྱིར་ཡོད་པ་གང་ཞིགདེ་ཡོད་ན་དེ་འདྲའི་ཐལ་འགྱུར་དེ་གཞུང་འདིར་སྟོན་པ་སྐབས་སུ་བབས་པའི་ཕྱིར། དང་པོ་གྲུབ་སྟེ། བདག་མེད་ཡིན་པའི་ཕྱིར། གཉིས་པ་གྲུབ་སྟེ། གཞན་གྱི་ལོག་རྟོག་གཙོ་བོར་ཐལ་འགྱུར་གྱིས་འགོག་པའི་སྐབས་ཡིན་པའི་ཕྱིར། ཁྱབ་སྟེ། དེ་འདྲའི་སྐབས་སུ་ཐོག་མར་སྒྲུབ་བྱེད་འཕེན་པའི་ཐལ་འགྱུར་གྱིས་ཕྱི་རྒོལ་གྱི་དམ་བཅའ་ལ་ཐེ་ཚོམ་བསྐྱེད་རིགས་པའི་ཕྱིར། གུང་རུ་ཆོས་རྗེས་རྒྱལ་མཚན་བཟང་པོ་ན་རེ། ལེགས་ལྡན་གྱིས་སྐྱོན་བརྗོད་ཚུལ་ལ། གང་ལ་བརྩོན་པའི་ཡུལ། ཇི་ལྟར་རྩོད་པའི་ཚུལ་གཉིས། དང་པོ་ནི། བུདྡྷ་པཱ་ལི་ལ་ལས། དངོས་པོ་རྣམས་བདག་ལས་སྐྱེ་བ་མེད་དེ། ཞེས་ནས། ནམ་ཡང་མི་སྐྱེ་བར་མི་འགྱུར་རོ། །ཞེས་པའི་བར་གྱིས་མདོར་བསྟན་རྒྱས་བཤད་གཉིས་ཀ་ལ་རྩོད། གཉིས་པ་ནི་ཤེས་རབ་སྒྲོན་མེ་ལས། དེ་ནི་རིགས་པ་མ་ཡིན་ཏེ། ཞེས་པ་ནས། མཛད་པའི་མཐའ་དང་འགལ་བར་འགྱུར་རོ། །ཞེས་པའི་བར་གྱིས་རྩོད། དེའི་དོན་ནི། ལེགས་ལྡན་ན་རེ། སངས་རྒྱས་བསྐྱངས་ཁྱོད་ཀྱིས་རང་རྒྱུད་ཀྱིས་བདག་སྐྱེ་འགོག་གམ། ཐལ་འགྱུར་གྱིས་འགོག། དང་པོ་ལྟར་ན་མི་རིགས་ཏེ། འགྲེལ་ངག་དེས་བདག་སྐྱེ་འགོག་པའི་རང་རྒྱུད་ཀྱི་གཏན་ཚིགས་དང་དཔེ་མ་བརྗོད་པ་དང་། དམ་བཅའ་ལ་གཞན་གྱིས་སྨྲས་པའི་ཉེས་པ་མ་བསལ་བའི་སྐྱོན་ཡོད་པའི་ཕྱིར། གཉིས་པ་ལྟར་ན། སྒྲུབ་བྱེད་མི་འཕེན་པའི་ཐལ་འགྱུར་གྱིས་འགོག་མི་ནུས་པས་ཐལ་འགྱུར་གྱི་སྒྲུབ་བྱེད་འཕེན་དགོས་ལ། དེ་ལྟར་ན་འགྲེལ་ངག་དེའི་ཚིག་ཟིན་ལྟར་ན་མྱུ་གུ་ཆོས་ཅན། སླར་ཡང་སྐྱེ་བ་དོན་མེད་དང་ཐུག་མེད་ཡིན་པར་ཐལ། བདག་ལས་སྐྱེ་བའི་ཕྱིར། ཞེས་པའི་སྒྲུབ་བྱེད་འཕེན་པའི་ཐལ་འགྱུར་དེས་འཕགས་པའི་སྒྲུབ་བྱེད་དངོས་ནི། མྱུ་གུ་ཆོས་ཅན། བདག་ལས་སྐྱེ་བ་མེད་དེ། སླར་སྐྱེ་བ་དོན་བཅས་དང་ཐུག་བཅས་ཡིན་པའི་ཕྱིར། ཞེས་པར་འགྱུར་ལ། དེ་ལྟར་ན་སླར་ཡང་སྐྱེ་བ་དོན་བཅས་མི་བཞེད་པའི་སློབ་དཔོན་གྱི་གྲུབ་མཐའ་དང་འགལ་བ་དང་། ཤུགས་ལ་གཞན་སྐྱེ་འཕེན་པས་གཞན་སྐྱེ་མི་བཞེད་པའི་གྲུབ་མཐའ་དང་འགལ་བའི་ཕྱིར་སྨྲས་པ་ཡིན་པའི་ཕྱིར་ཏེ། དེ་ལྟར་ལེགས་ལྡན་གྱིས་མདོར་བསྟན་དང་རྒྱས་བཤད་ཀྱི་གཞུང་སྦྱོར་ཚུལ་དང་སླར་ཡང་རང་གི་དོན་དགོངས་པ་ཡིན་པའི་ཕྱིར། །དེས་དེ་མ་དགོངས་ན་ཟླ་བས་ཐལ་ཆོས་བཟློག་དོན་སླར་ཡང་སྐྱེ་བ་དོན་བཅས་དང་ཐུག་བཅས་གཉིས་གྲངས་ཅན་གྱིས་ཁས་བླངས་ཀྱི་ཁོ་བོ་ཅག་གིས་ཁས་མ་བླངས་པའི་ཕྱིར། ཞེས་ལེགས་ལྡན་ལ་ལན་བཏབ་པ་འབྲེལ་མེད་དུ་འགྱུར་བའི་ཕྱིར་ཏེ། ལེགས་ལྡན་གྱིས་སངས་རྒྱས་བསྐྱངས་ཀྱི་སྒྲུབ་བྱེད་འཕེན་པའི་ཐལ་འགྱུར་གྱིས་སླར་ཡང་སྐྱེ་བ་དོན་མེད་དང་ཐུག་མེད་དུ་ཐལ། ཞེས་པར་མ་དགོངས་ན་ལེགས་ལྡན་གྱིས་སངས་རྒྱས་བསྐྱངས་ཀྱིས་དེའི་བཟློག་དོན་སླར་ཡང་སྐྱེ་བ་དོན་བཅས་དང་ཐུག་བཅས་གཉིས་ཁས་ལེན་དགོས་ཞེས་སྨོས་དོན་མེད། དེ་མ་སྨྲས་ན་ཟླ་བས་སླར་ཡང་སྐྱེ་བ་དོན་བཅས་དང་ཐུག་བཅས་གཉིས་གྲངས་ཅན་གྱིས་ཁས་བླངས་ཀྱི་ཁོ་བོ་ཅག་གིས་མ་ཡིན་ཞེས་ལན་འདེབས་དོན་མེད་ལ། དོན་མེད་དུ་ལན་བཏབ་ན་ནི་འབྲེལ་མེད་ཡིན་པའི་ཕྱིར། ཞེས་དང་། རྗེས་ལེགས་ལྡན་གྱིས་འདོད་པ་བླངས་པ་ལ་དངོས་པོ་རྣམས་བདག་ལས་མི་སྐྱེ་སྟེ། སྐྱེ་བ་དོན་མེད་དང་ཐུག་མེད་དུ་འགྱུར་བའི་ཕྱིར། ཞེས་ཚིག་ཟིན་ལ་བཀོད་པ་དེ་མི་འཐད་པས་སྐྱེ་བ་དོན་མེད་ཐུག་མེད་བཟློག་པ་སྐྱེ་བ་དོན་བཅས་ཐུགས་བྱས་སྒྲུབ་བྱེད་རྟགས་སུ་བཀོད་པ་ཡིན་འདུགདེ་ཡིན་ན་བསྒྲུབ་བྱ་བདག་སྐྱེ་བཅད་ཙམ་ཡང་བཟློག་དགོས་པས་ཆོས་ཀྱང་བཟློག་དགོས་པར་གསུངས་པ་དེ་ནི་གཏན་ཚིགས་ཀི་དབང་དུ་བྱས་པའི་རྟག་ཆོས་བཟློག་པ་ཡིན་པར་འཆད་པ་མི་རིགས་ཏེ། བཟློག་ཚུལ་དེ་ལྟ་བུ་དེ་ནི་ལྡོག་ཁྱབ་ཀི་བཟློག་ཚུལ་མ་ཡིན་པའི་ཕྱིར། ཡང་རྗེ་བླ་མའི་རྩ་ཤེས་ཊིཀ་ཆེན་ལས། དངོས་ཟིན་གྱི་རྟགས་བཟློག་ན་དངོས་ཟིན་གྱི་དམ་བཅའ་ཡང་བཟློག་དགོས་ཏེ་མཚུངས་པའི་ཕྱིར་ཞེས་རྟགས་ཆོས་བཟློག་ཚུལ་ནན་སྒྱུར་བྱས་པ་དེ་བཟློག་དེ་ཡང་མི་འཐད་པར་ཐལ། སྤྱིར་ཐལ་འགྱུར་ལ་རྟགས་ཁོ་ན་བཟློག་པ་དང་། ཆོས་ཁོ་ན་བཟློག་པ་དང་། གཉིས་ཀ་བཟློག་པ་སོགས་རྟགས་ཆོས་གཉིས་སོ་སོར་བཟློག་པ་ཡིན་གྱི་དངོས་ཟིན་གྱི་རྟགས་བཟློག་དངོས་ཟིན་གྱི་བསྒྲུབ་བྱ་བཟློག་དགོས་པས་མ་ཁྱབ་པའི་ཕྱིར་[]༄༅། །དབུ་མ་ལ་འཇུག་པའི་ཊི་ཀ་ཟབ་རྒྱས་ལམ་མཆོག་རབ་གསལ་སྣང་བའི་རྒྱན་ཞེས་བྱ་བ། ན། ནན་བསྒྱུར་དེ་འདྲ་ནི་ལེགས་ལྡན་རྩོད་པ་ལ་མཁས་ཡིན་པས་མི་བྱེད་དམ་སྙམ་མོ། །ཞེས་གསུངས། འདི་སྟོང་ཐུན་ལྟར་བཀག་ན། འོ་ན་ཁྱོད་ཀྱི་ལུགས་ལྟར་ན་ལེགས་ལྡན་ལྟ་བུའི་པཎྜི་ཏ་ཆེན་པོ་དེས། ཡ་མཚན་པའི་འབྲེལ་མེད་ཀྱི་རྩོད་པ་གཅིག་སྨྲས་པར་ཐལ། ལེགས་ལྡན་གྱིས་སངས་རྒྱས་བསྐྱངས་ཀྱི་སྦྱོར་ངག་དེ། མྱུ་གུ་ཆོས་ཅན། བདག་ལས་མི་སྐྱེ་སྟེ། སླར་ཡང་སྐྱེ་བ་དོན་བཅས་དང་ཐུག་བཅས་ཡིན་པའི་ཕྱིར། ཞེས་འཕངས་པར་དགོངས་པ་ཡིན་ན་ནི། སྦྱོར་བ་དེའི་རྟགས་དེ་ཆོས་ཅན་གྱི་སྟེང་དུ་གཞི་མ་གྲུབ་པས་ན་ཕྱོགས་ཆོས་མ་གྲུབ་པ་དང་། རྟགས་དེ་ཡིན་ན་བདག་ལས་སྐྱེ་བས་ཁྱབ་ཕྱིར་རྟགས་དེ་བདག་ལས་མི་སྐྱེ་བ་ལ་འགལ་ཁྱབ་ཁོ་ནར་སོང་ནས་ཐལ་འགྱུར་དང་གཏན་ཚིགས་ཀྱི་སྐྱོན་ལ་དེ་ལས་ཆེ་བ་ཅི་ཡང་མེད་ཀྱང་དེ་ལ་ལེགས་ལྡན་གྱིས་སྐྱོན་མ་རྙེད་པར་སླར་ཡང་སྐྱེ་བ་དོན་བཅས་ཐུག་བཅས་མི་བཞེད་པའི་གྲུབ་མཐའ་དང་འགལ་ཞེས་པ་ཙམ་ཟེར་དགོས་བྱུང་བའི་ཕྱིར། སྟོང་ཐུན་ལས། དེ་ལ་སྒྲུབ་བྱེད་འཕེན་པའི་ཐལ་འགྱུར་ནི། མྱུ་གུ་ཆོས་ཅན། སླར་ཡང་སྐྱེ་བ་དོན་བཅས་དང་ཐུག་བཅས་མིན་པར་ཐལ། བདག་ལས་སྐྱེ་བའི་ཕྱིར། ཞེས་པ་དང་། དེས་བཟློག་པ་སྒྲུབ་བྱེད་འཕངས་པ་ནི། མྱུ་གུ་ཆོས་ཅན། བདག་ལས་སྐྱེ་བ་མེད་དེ། སླར་སྐྱེ་བ་དོན་བཅས་དང་ཐུག་བཅས་ཡིན་པའི་ཕྱིར། ཞེས་པར་སོང་ནས་སློབ་དཔོན་ཀླུ་སྒྲུབ་ཀྱིས་སྐྱེ་བ་དོན་བཅས་དང་ཐུག་བཅས་མི་བཞེད་པ་དང་འགལ་ཞེས་ལེགས་ལྡན་གྱིས་བརྗོད་པ་ཡིན་ན་ནི། ཐལ་འགྱུར་དེའི་ཁྱབ་པ་གྲངས་ཅན་ལ་ཁས་ལེན་ལ་འགྲོ་དོན་མེད་པའི་ཕྱིར་ན། ཐལ་འགྱུར་འཕེན་པ་པོས་ཁྱབ་པ་ཚད་གྲུབ་གྱི་སྦྱོར་བ་བྱེད་དགོས་རྒྱུ་ཡིན་པ་ལ་དེ་ལྟར་བྱས་པ་མ་ཟད་འགལ་ཁྱབ་ཏུ་སོང་བའི་ཐལ་འགྱུར་ལྟར་སྣང་བླ་ན་མེད་པ་ཡིན་པ་དང་། དེས་བཟློག་པ་འཕངས་པའི་སྒྲུབ་བྱེད་ཀྱི་རྟགས་ནི་གཏན་ཚིགས་གཞི་མ་གྲུབ་པ་ཡིན་ཞིང་། དེས་ན་ཕྱོགས་ཆོས་ཚད་མས་བསལ་བ་དང་། ཁྱབ་པ་འགལ་ཁྱབ་ཁོ་ན་རང་དུ་སོང་བའི་རྟགས་སུ་འདུག་ཅིང་། ཐལ་འགྱུར་དང་གཏན་ཚིགས་ཀྱི་སྐྱོན་ལ་དེ་འདྲ་ལས་ཆེ་བ་ཅི་ཞིག་བྱ་རྒྱུ་ཡོད། དེ་ལྟར་ན་ཡང་སྦྱོར་བ་དེ་ལ་སྐྱོན་དེ་དག་བརྗོད་རྒྱུ་གཅིག་ཀྱང་མི་རྙེད་པར། སློབ་དཔོན་གྱིས་སླར་ཡང་སྐྱེ་བ་དོན་བཅས་ཐུག་བཅས་མི་བཞེད་པའི་གྲུབ་མཐའ་དང་འགལ་ཞེས་པ་ཙམ་ཞིག་ཟེར་དགོས་པ་བྱུང་བའི་ལེགས་ལྡན་འབྱེད་ལྟ་བུ་པཎྜི་ཏ་དེ་བས་ཀྱང་ཤིན་ཏུ་ཡ་མཚན་ཆེའོ། །ཞེས་གསུངས་པའི་ཕྱིར། གཞན་ཡང་ལེགས་ལྡན་གྱིས་སངས་རྒྱས་བསྐྱངས་ཀྱི་འགྲེལ་ངག་དེས་སླར་སྐྱེ་བ་དོན་མེད་དུ་འཕངས་པ་། དེ་དགོངས་པར་ཐལ། ལེགས་ལྡན་གྱིས་སངས་རྒྱས་བསྐྱངས་ཀྱི་འགྲེལ་ངག་མདོར་བསྟནདང་རྒྱས་བཤད་དུ་ཤེས་ནས་རྒྱས་བཤད་དང་པོ་ལྟར་མདོར་བསྟན་གྱིས་སྐྱེ་བ་དོན་མེད་དུ་འཕངས་པར་ཤེས་ནས་དེའི་བཟློག་དོན་དེ་སངས་རྒྱས་བསྐྱངས་ཀྱིས་ཁས་བླངས་པ་ཡིན་ཞེས་དགག་པ་མཛད་པའི་ཕྱིར། རྟགས་སོང་། དེར་ཐལ། ལེགས་ལྡན་གྱིས་དེའི་བཟློག་དོན་སླར་སྐྱེ་བ་དོན་བཅས་ཐུག་བཅས་དེ་སངས་རྒྱས་བསྐྱངས་ཀྱིས་ཁས་བླངས་པས་དེ་མི་བཞེད་པ་སློབ་དཔོན་གྱི་གྲུབ་མཐའ་དང་འགལ་ཞེས་སྐྱོན་བརྗོད་པའི་ཕྱིར། རྟགས་ཁས། འདོད་ན། ཚིག་གསལ་ལས། བཟློག་པའི་དོན་དང་ཡང་ཕ་རོལ་པོ་ཉིད་འབྲེལ་གྱི་ཁོ་བོ་ཅག་ནི་མ་ཡིན་ཏེ། ཞེས་ལེགས་ལྡན་ལ་བསྒྲུབ་མི་དགོས་པར་ཐལ། ལེགས་ལྡན་གྱིས་སངས་རྒྱས་བསྐྱངས་ཀྱི་འགྲེལ་ངག་དེས་དངོས་ཟིན་ལྟར་ན་དངོས་པོ་རྣམས་ཆོས་ཅན། བདག་ལས་སྐྱེ་བ་མེད་དེ། །སྐྱེ་བ་དོན་མེད་ཡིན་པའི་ཕྱིར་དང་། ཆོས་ཅན་དང་གསལ་བ་འདྲ་བ་ལ་ལས། སྐྱེ་བ་ཐུག་མེད་ཡིན་པའི་ཕྱིར། ཞེས་པའི་ཐལ་འགྱུར་གཉིས་པོ་འཕངས་པ་དེ་མི་འཐད་པས་དེའི་རྟགས་བཟློག་པ་སྐྱེ་བ་དོན་བཅས་ཐུག་བཅས་གཉིས་རིང་ལུགས་ལ་ཁས་བླངས་ནས་ཐལ་འགྱུར་རྟགས་སུ་བྱེད་པར་མངོན་ལ། དེ་ལྟར་ན་བསྒྲུབ་བྱ་ཚིག་གིས་སྒོ་ནས་བཟློག་པ་མིན་ཀྱང་རྟོགས་ཀྱི་ནུས་པས་གཞན་སྐྱེ་ཤུགས་ལ་འཕེན་ཅིང་སངས་རྒྱས་བསྐྱངས་ཀྱིས་གོང་འོག་ཏུ་བཤད་ཚུལ་ལ་བརྟགས་ན་འཕེན་འདོད་པར་ཡང་འདུག་པས་མཐའ་བཞིའི་སྐྱེ་འགོག་གི་བསྒྲུབ་བྱ་མེད་དགག་ཏུ་བྱེད་པའི་གྲུབ་མཐའ་དང་འགལ་བའི་སྐྱོན་ཡོད་པར་བཤད་པ་དང་། དེ་ལྟར་སངས་རྒྱས་བསྐྱངས་ཀྱི་ཚིག་ཟིན་གྱི་བཟློག་དོན་རྟགས་སུ་བྱེད་པར་མངོན་པས་ན་སྦྱོར་ངག་གི་ཚིག་གིས་མ་ཟིན་ཀྱང་། མྱུ་གུ་ཆོས་ཅན། སྐྱེ་བ་དོན་མེད་དང་ཐུག་མེད་ཡིན་པར་ཐལ། བདག་ལས་སྐྱེ་བའི་སྐྱེ་བའི་ཕྱིར། ཞེས་པའི་སྒྲུབ་བྱེད་འཕེན་པའི་ཐལ་འགྱུར་གཉིས་འཕངས་ནས་དེས་སྒྲུབ་བྱེད་འཕངས་པ་ནི། དངོས་ཟིན་གྱི་རྟགས་སུ་བཟློག་པ་རྟགས་སུ་བཀོད་པ་དེ་ཡིན་པར་དགོངས་ནས་ཐོག་མའི་སྒྲུབ་བྱེད་འཕེན་པའི་ཐལ་འགྱུར་གཉིས་ཀྱི་ཐལ་ཆོས་སྐྱེ་བ་དོན་མེད་དང་ཐུག་མེད་གཉིས་ལས་བཟློག་དོན་སྐྱེ་བ་དོན་བཅས་དང་ཐུག་བཅས་གཉིས་རྟགས་སུ་ཁས་ལེན་པ་ཡིན་ཞེས་དགོངས་པ་ལས་མདོར་བསྟན་དང་རྒྱས་བཤད་སྦྱོར་བའི་དོན་ཅན་གྱི་སླར་ཡང་སྐྱེ་བ་དོན་མེད་དང་ཐུག་མེད་དུ་འཕངས་པའི་ཐལ་འགྱུར་བཀོད་པ་མ་དགོངས་ནས་གོང་དུ་བཤད་པའི་སྒྲུབ་བྱེད་འཕེན་པའི་ཐལ་འགྱུར་དེ་གཉིས་བཤད་པར་བསམ་ཏེ། དེ་གཉིས་ཀྱི་ཐལ་ཆོས་སུ་འཕངས་པའི་ཐལ་འགྱུར་བཟློག་དོན་གཉིས་རང་ལུགས་ཀྱང་རྟགས་སུ་ཁས་ལེན་པ་ཡིན་ཞེས་བསམ་ནས་སྐྱོན་བརྗོད་པ་ལ། ཚིག་གསལ་ལས། སྦྱོར་ངག་དེ་འདྲའི་སྒྲུབ་བྱེད་འཕེན་པ་དང་འཕངས་པའི་ཐལ་འགྱུར་གང་ཡང་མ་བཀོད་པར། སླར་ཡང་སྐྱེ་བ་དོན་མེད་ང་ཐུག་མེད་ཐལ་ཆོས་སུ་འཕངས་པའི་ཐལ་འགྱུར་གཉིས་བཀོད་པ་ཡིན་ཞིང་། དེའི་བཟློག་དོན་སླར་ཡང་སྐྱེ་བ་དོན་བཅས་དང་སླར་ཡང་སྐྱེ་བ་ཐུག་བཅས་གཉིས་ནི་གྲངས་ཅན་གྱིས་ཁས་བླངས་ཀྱི་ཁོ་བོ་ཅག་གིས་ཁས་མ་བླངས་ལ། ཁྱོད་ཀྱིས་ཟེར་བ་ལྟར། སྐྱེ་བ་དོན་མེད་ཐུག་མེད་ནི་ཚིག་ཟིན་ལ་ཡང་ཐལ་འགྱུར་གྱི་རྟགས་སུ་བཀོད་པ་མ་ཡིན་པས་དེ་གཉིས་བཟློག་དོན་རྟགས་སུ་བྱས་པས་གྲུབ་མཐའ་དང་འགལ་བའི་སྐྱོན་ཅི་ཡང་མེད་ཅེས་ལན་བཏབ་པ་ཡིན་པ་གང་ཞིགཁྱོད་ཀྱི་ལུགས་ལ་ནི་ལེགས་ལྡན་གྱིས་དེ་ལྟར་སྐྱོན་བརྗོད་པ་ལ་ལན་བཏབ་པ་མ་ཡིན་དགོས་པའི་ཕྱིར། རྩ་བར་འདོད་མི་ནུས་ཏེ། རིགས་པའི་རྒྱ་མཚོ་ལས། ཟླ་བས་ཐལ་བ་བཟློག་པའི་དོན་དང་སངས་རྒྱས་བསྐྱངས་རང་ཉིད་མ་འབྲེལ་བར་བསྟན་པ་འདིས་ནི། ལེགས་ལྡན་གྱིས་སངས་རྒྱས་བསྐྱངས་ཀྱི་སྦྱོར་ངག་དེས་མི་འདོད་པའི་ཐལ་བ་ཙམ་འཕེན་པ་ལ་སླར་ཡང་སྐྱེ་བ་དོན་མེད་དང་ཐུག་མེད་དུ་འཕངས་པར་མ་དགོངས་པར་དངོས་ཟིན་དང་སྒྲུབ་བྱེད་འཕེན་པ་གཉིས་ཀྱི་སྐབས་སུ་སྤྱིར་སྐྱེ་བ་དོན་མེད་དང་ཐུག་མེད་དུ་འཕངས་པར་བཟུང་ནས་དངོས་ཟིན་གྱི་རྟགས་དང་སྒྲུབ་བྱེད་འཕེན་པའི་ཐལ་བཟློག་དོན་ཁས་ལེན་དགོས་ཞེས་སྨྲས་པ་ཡིན་པར་བསྟན་ཏོ། ཅིའི་ཕྱིར་ན་སླར་ཡང་སྐྱེ་བ་དོན་མ་དགོངས་ནས་སྤྱིར་སྐྱེ་བ་དོན་མེད་ཐུག་མེད་དངོས་ཟིན་གྱི་རྟགས་སུ་བཀོད་པར་བསམ་ནས་དེ་གཉིས་བཟློག་དོན་གཉིས་རྟགས་སུ་ཁས་ལེན་པ་ཞེས་སྨྲས་ཀྱི་སླར་ཡང་རང་གི་དོན་དགོངས་ནས་ཐུག་བཅས་རྒྱས་བཤད་དང་མདོར་བསྟན་སྦྱར་ནས་ཚིག་གསལ་ལས་བསྟན་པའི་ཐལ་འགྱུར་གཉིས་འཕངས་པར་དགོངས་པ་ཡིན་པས་དེ་ལྟར་དགོངས་ན་དངོས་ཟིན་གྱི་རྟགས་གཉིས་བཟློག་དོན་བཤད་པ་ལ་ཤེས་རབ་སྒྲོན་མེ་ལས། སངས་རྒྱས་བསྐྱངས་ཀྱིས་དངོས་ཟིན་གྱི་རྟགས་གཉིས་ནི་བཟློག་དོན་རྟགས་སུ་བཀོད་པའི་ཚིག་གི་ཉམས་བསྟན་པས་ན་བཟློག་དགོས་ལ་བཟློག་ན་སྐྱེ་བ་འབྲས་བུ་དང་བཅས་པ་ཉིད་དུ་འགྱུར་བ་དང་སྐྱེ་བ་ཐུག་པ་ཡོད་པ་ཞེས་པར་འགྱུར་བའི་ཕྱིར། ཞེས་གསུངས་པ་མི་འཐད་པར་ཐལ། དེས་སླར་ཡང་གི་དོན་དགོངས་ན་སླར་ཡང་སྐྱེ་བ་འབྲས་བུ་དང་བཅས་པ་ཞེས་སོགས་སྨྲ་དགོས་པའི་ཕྱིར། དེར་ཐལ། ལེགས་ལྡན་གྱིས་སྦྱོར་བའི་ཚིག་ཟིན་གྱི་རྟགས་བཟློག་པ་དེ་སངས་རྒྱས་བསྐྱངས་ཀྱིས་བདག་སྐྱེ་མེད་པར་སྒྲུབ་བྱེད་ཀྱི་རྟགས་སུ་འདོད་པར་མངོན་ཞེན་པའི་རྟགས་གཉིས་ཡོད་དེ། སྦྱོར་བའི་ཚིག་ཟིན་གྱིས་སྐྱེ་བ་དོན་མེད་ང་ཐུག་མེད་ཀྱི་བཟློག་དོན་མ་ཡིན་པར་སྦྱོར་བ་དེས་བསྟན་པའི་སླར་ཡང་སྐྱེ་བ་དོན་མེད་དང་སླར་ཡང་སྐྱེ་བ་ཐུག་མེད་ཀྱི་བཟློག་དོན་པའི་རང་རྟགས་ཁས། དེར་ཐལ། སངས་རྒྱས་བསྐྱངས་ཀྱིས་སྦྱོར་ངག་དེས་བསྟན་པའི་བདག་སྐྱེ་འགོག་བྱེད་ཀྱི་རྟགས་དེ་སླར་ཡང་སྐྱེ་བ་དོན་བཅས་དང་ཐུག་བཅས་དེ་ཡིན་པར་ལེགས་ལྡན་གྱིས་བསམ་པ་ཡིན་ཞེས་ཁྱོད་རང་གི་བཤད་པ་དེའི་ཕྱིར། གཞན་ལེགས་ལྡན་གྱིས་སངས་རྒྱས་བསྐྱངས་ཀྱི་སྦྱོར་ངག་གི་ཚིག་ཟིན་གྱི་ཐལ་འགྱུར་གྱི་རྟགས་ཀྱི་བཟློག་དོན་དེ། དངོས་པོ་རྣམས་གཞན་ལས་སྐྱེ་བ་དང་། ཐལ་ཆོས་ཀྱི་བཟློག་དོན་དེ་སྐྱེ་བ་དོན་བཅས་དང་ཐུག་བཅས་དེ་ཡིན་པར་འདོད་པར་ཐལ། ཁྱོད་ཀྱིས་ཚིག་གསལ་ལས་ཐལ་བར་འགྱུར་བའི་ཚིག་ཡིན་པའི་ཞེས་པའི་དོན་དེ་ལྟར་བཤད་པའི་ཕྱིར། དེ་འདོད་མི་རུང་བར་ཐལ། ལེགས་ལྡན་ལ་དངོས་པོ་རྣམས་གཞན་ལས་སྐྱེ་བ་དེ་དངོས་ཟིན་གྱི་ཐལ་འགྱུར་གྱི་རྟགས་ཀྱི་བཟློག་དོན་ཡིན་པའི་དོགས་པ་ཡང་མེད་པ་གང་ཞིག་སྐྱེ་བ་དོན་བཅས་ཐུག་བཅས་གཉིས་ཀྱང་ལེགས་ལྡན་གྱིས་སངས་རྒྱས་བསྐྱངས་ཀྱི་སྦྱོར་བའི་ཚིག་གི་ཐལ་ཆོས་ཀྱི་བཟློག་དོན་དུ་འདོད་ཅེས་བཤད་མི་རིགས་པའི་ཕྱིར། རྟགས་དང་པོ་གྲུབ་སྟེ། ལེགས་ལྡན་གྱིས་དངོས་པོ་རྣམས་གཞན་ལས་སྐྱེ་བ་དེ། སྦྱོར་ངག་གི་དངོས་པོ་རྣམས་བདག་ལས་སྐྱེ་བ་མེད་དེ། ཞེས་པའི་བསྒྲུབ་བྱའི་བཟློག་དོན་ལ་འདོད་པའི་ཕྱིར། ཤེས་རབ་སྒྲོན་མེ་ལས། སངས་རྒྱས་བསྐྱངས་ཀྱི་དངོས་ཟིན་གྱི་སྦྱོར་བ་དེ་ལ་བསྒྲུབ་པར་བྱ་བ་དངོས་པོ་རྣམས་བདག་ལས་སྐྱེ་བ་མེད་པ་བཟློག་པའི་དོན་གཞན་ལས་སྐྱེ་བ་བསྒྲུབ་བྱར་འཕངས་པར་མངོན་པས། ཞེས་དང་། ལེགས་ལྡན་གྱིས་བདག་ལས་སྐྱེ་བ་མེད་པ་དེ་ལས་བཟློག་པའི་གཞན་ལས་སྐྱེ་བ་བསྒྲུབ་བྱའི་ཆོས་སུ་འཕངས་ཞེས་སྐྱོན་བརྗོད་པ་འདི། ཁ་ཅིག་གིས་བཟློག་ཁྱབ་ཀྱི་བཟློག་ཚུལ་ཡིན་དགོས་བསམ་ནས། སངས་རྒྱས་བསྐྱངས་ཀྱིས་སྦྱོར་བ་དེས་ཐོག་མར་བདག་སྐྱེ་མེད་པ་རྟགས་སུ་བཀོད་པའི་སྒྲུབ་བྱེད་འཕེན་པའི་ཐལ་འགྱུར་ཞིག་བཀོད་པ་དེའི་རྟགས་བཟློག་པ་གཞན་ལས་སྐྱེ་བ་དེ་ཉིད། འཕངས་པའི་ཐལ་འགྱུར་གྱི་བསྒྲུབ་བྱའི་ཆོས་སུ་འགྱུར་ཞེས་བརྗོད་པ་ཡིན་ནམ་སྙམ་ན་དེ་མ་ཡིན་པར་བཤད་པ་ལ། རིགས་པའི་རྒྱ་མཚོ་ལས། ལེགས་ལྡན་གྱིས་སངས་རྒྱས་བསྐྱངས་ཀྱི་སྦྱོར་བའི་ཚིག་ཟིན་གྱི་བདག་ལས་མི་སྐྱེ་བ་བཟློག་པ་གཞན་ལས་སྐྱེ་བ་བསྒྲུབ་བྱའི་ཆོས་སུ་འགྱུར་རོ་ཞེས་བརྗོད་པ་འདི་ག་ལེགས་ལྡན་གྱིས་སངས་རྒྱས་བསྐྱངས་ཀྱི་སྒྲུབ་བྱེད་ཀྱི་ཐལ་འགྱུར་ཞིག་གི་རྟགས་བཟློག་པ་བསྒྲུབ་བྱའི་ཆོས་སུ་འགྱུར་རོ་ཞེས་བརྗོད་པ་མིན་ཏེ། ལེགས་ལྡན་གྱིས་སྦྱོར་བའི་ངག་དེའི་བསྒྲུབ་པར་བྱ་བ་བདག་སྐྱེ་མེད་པ་ལས་བཟློག་པས་གཞན་སྐྱེ་བསྒྲུབ་བྱར་འཕེན་པར་བཤད་པའི་ཕྱིར་དང་། བདག་སྐྱེ་མེད་པ་རྟགས་སུ་བཀོད་པ་ལས་བཟློག་པའི་གཞན་སྐྱེ་བསྒྲུབ་ཆོས་སུ་འགྱུར་ཞེས་ལེགས་ལྡན་གྱིས་མ་སྨྲས་པའི་ཕྱིར་དང་། ཞེས་གསུངས་པའི་ཕྱིར། རྟོགས་གཉིས་པ་གྲུབ་སྟེ། ལེགས་ལྡན་གྱིས་སངས་རྒྱས་བསྐྱངས་ཀྱི་སྦྱོར་བ་དེ་འགོག་པའི་ཐད་ཀྱི་ཤེས་རབ་སྒྲོན་མེའི་ནང་གི་དེའི་ཆོས་བཟློག་པའི་དོན་མངོན་པའི་ཞེས་བཟློག་རྒྱུའི་ཆོས་ནི། ཁྱོད་ཀྱིས་ལེགས་ལྡན་གྱི་འདོད་པ་བླངས་པའི་སྒྲུབ་བྱེད་འཕེན་པའི་ཐལ་འགྱུར་ཁྱོད་ཀྱིས་བཀོད་དེའི་ཐལ་ཆོས་ཀྱི་ཆོས་དེ་མ་ཡིན་པར་ལེགས་ལྡན་གྱིས་སངས་རྒྱས་བསྐྱངས་ཀྱི་སྦྱོར་བའི་ཚིག་ཟིན་གྱི་གཏན་ཚིགས་ཡིན་པར་དགོངས་རྒྱུའི་གཏན་ཚིགས་དེ་ཡིན་པ་གང་ཞིགབཟློག་དོན་སྐྱེ་བ་དོན་བཅས་དང་ཐུག་བཅས་གཉིས་སྦྱོར་བའི་ཚིག་ཟིན་གྱི་རྟགས་བཟློག་དོན་དུ་ལེགས་ལྡན་གྱིས་འདོད་པའི་ཕྱིར། དང་པོ་གྲུབ་སྟེ། དེའི་ཆོས་བཟློག་པའི་ཞེས་པའི་དེའི་ཆོས་ཞེས་པ་ནི་བསྒྲུབ་བྱ་དེའི་ཆོས་སམ་ཕྱོགས་དེའི་ཆོས་ཞེས་གཏན་ཚིགས་ལ་བཤད་དགོས་པའི་ཕྱིར། དེར་ཐལ། འགྲེལ་བཤད་ལས། དེ་ནི་ཆོས་སམ་བསྒྲུབ་པར་བྱ་བ་དེའི་ཆོས་ཞེས་བྱ་བ་ནི་དངོས་པོ་རྣམས་བདག་ལས་སྐྱེ་བ་མེད་པར་བསྒྲུབ་པའི་ཕྱོགས་དེའི་ཆོས་དེ་གཏན་ཚིགས་སོ། །ཞེས་དང་། རིགས་པའི་རྒྱ་མཚོ་ལས། བསྒྲུབ་པ་བསྒྲུབ་པར་བྱ་བ་དེའི་ཆོས་རྟགས་བཟློག་པའི་དོན་ཅན་གྱིས་ཚིག་ཏུ་མངོན་པས་རྟོགས་བཟློག་ན་སྐྱེ་བ་དོན་བཅས་ཐུག་བཅས་སུ་འགྱུར་བས། ཞེས་གསུངས་པའི་ཕྱིར། ཡང་ཁ་ཅིག་ན་རེ། ཤེས་རབ་སྒྲོན་མེ་ལས། སྐབས་ཀྱི་དོན་ལས་བཟློག་པས་ཞེས་པས་འགྲེལ་ངག་གི་ཚིག་ཟིན་གྱི་བསྒྲུབ་བྱ་དང་། དེའི་ཆོས་ཞེས་པས་དེ་ཚིག་ཟིན་གྱི་གཏན་ཚིགས་བསྟན་པ་མ་ཡིན་ཟེར་ན། དེ་མི་འཐད་པར་ཐལ། སྐབས་ཀྱི་དོན་ལས་བཟློག་པས་ཞེས་པས་དངོས་དངོས་ཟིན་གྱིས་བསྒྲུབ་བྱ་བཟློག་ཚུལ་སྔར་ལྟར་བསྟན་པ་གང་ཞིགདེའི་ཆོས་བཟློག་པ་ཞེས་པ་དེ་ཚིག་ཟིན་གྱི་རྟགས་བཟློག་པ་ལ་བཤད་པ་དགོས་པའི་ཕྱིར། དང་པོ་གྲུབ་སྟེ། འགྲེལ་བཤད་ལས། ཤེས་རབ་སྒྲོན་མེའི་བསྒྲུབ་པར་བྱ་བ་ཞེས་བྱ་བ་ནི་དངོས་པོ་བདག་གི་བདག་ཉིད་ལས་སྐྱེ་བ་མེད་དེ། ཞེས་པའི་བསྒྲུབ་པར་བྱ་བ་དེའོ། །དེ་བཟློག་པའི་དོན་མངོན་པའི་ཞེས་བྱ་བ་ནི། དངོས་པོ་བདག་གི་ལས་སྐྱེ་བ་མེད་དེ་ཞེས་བྱ་བ་དེ་བཟློག་པའི་དོན་དངོས་པོ་རྣམས་གཞན་ལས་སྐྱེ་བ་ཞེས་བྱ་བ་དེ་ཉིད་བསྒྲུབ་བྱར་འགྱུར་བ་མངོན་པས་སོ། །ཞེས་གསུངས་པའི་ཕྱིར་རོ། །གཉིས་པ་གྲུབ་སྟེ། འགྲེལ་བཤད་ལས། དེའི་ཆོས་ཞེས་བྱ་བ་ནི་བསྒྲུབ་པར་བྱ་བ་དེའི་ཆོས་ཏེ། དངོས་པོ་བདག་གི་བདག་ཉིད་དུ་སྐྱེ་བ་མེད་དེ། ཞེས་བྱ་བ་དེའི་ཕྱོགས་ཀྱི་ཆོས། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་པའི་ཕྱིར་དང་།སྐྱེ་བ་ཐུག་པ་མེད་པ་ཉིད་དུ་འགྱུར་བའི་ཕྱིར་ཞེས་བྱ་བའི་གཏན་ཚིགས་དེའོ། །དེ་བཟློག་པའི་དོན་མངོན་པའི་ཞེས་བྱ་བ་ནི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་ཞེས་བྱ་བ་བཟློག་པའི་དོན་སྐྱེ་བ་འབྲས་བུ་དང་བཅས་པ་སྟེ་སྐྱེ་བ་དོན་ཡོད་པ་ཉིད་དུ་འགྱུར་བ་དེ་དང་། སྐྱེ་བ་ཐུག་པ་མེད་པ་ཉིད་དུ་འགྱུར་བའི་ཕྱིར་ཞེས་བྱ་བ་བཟློག་པའི་དོན་སྐྱེ་བ་ཐུག་པ་ཡོད་པར་འགྱུར་བའི་ཕྱིར་ཞེས་བྱ་བ་དེའོ། །ཞེས་གསུངས་པའི་ཕྱིར། ལེགས་ལྡན་གྱི་གསུངས་དང་། དེའི་འགྲེལ་བ་གང་དུ་སླར་ཡང་སྨྲ་མེད་དོ། །ཡང་གུང་རུ་རྒྱན་བཟང་བས། རྟགས་ཆོས་སོ་སོར་བཟློག་པ་ཡིན་པས་རྟགས་བཟློག་ན་བསྒྲུབ་བྱ་ཡང་བཟློག་དགོས་པ་མི་འཐད་ཅེས་བཤད་པ་དེ་ནི་དེ་ལས་ཀྱང་མི་འཐད་པར་ཐལ། སྤྱིར་རྗེ་དང་ལེགས་ལྡན་གང་གིས་ཀྱང་སྦྱོར་བ་གང་དང་གང་ཡིན་ཀྱང་སྦྱོར་བ་དེའི་རྟགས་བཟློག་ན་བསྒྲུབ་བྱ་ཡང་བཟློག་དགོས་ཞེས་གསུངས་པ་མ་ཡིན་ལ། སངས་རྒྱས་བསྐྱངས་ཀྱི་མདོར་བསྟན་གྱི་འགྲེལ་ངག་གི་དངོས་ཟིན་གྱི་རྟགས་ནི་ངེས་པར་བཟློག་དགོས་ཤིང་དེ་བཟློག་ན་བསྒྲུབ་བྱ་ཡང་བཟློག་དགོས་སྙམ་པའི་དོགས་པ་ལེགས་ལྡན་ལ་ཆེ་བས་དེ་ལྟར་བཤད་པའི་ཕྱིར། དེར་ཐལ། སངས་རྒྱས་བསྐྱངས་ཀྱིས་རྩ་ཤེས་ཀྱི་མཐའ་བཞིའི་སྐྱེ་འགོག་གི་དོན་བཤད་པའི་སྐབས་འདིར་གོང་འོག་ཏུ་ཐ་སྙད་ཀྱིས་སྐྱེ་བ་ཡོད་པར་བཤད་པ་དང་བདག་སྐྱེ་འགོག་པའི་སྐབས་སུ་ཡང་། བཟློག་དོན་གྱི་བདག་སྐྱེ་འགོག་པའི་རྟགས་ལ་ཐ་སྙད་དུ་སྐྱེ་བ་ཤུགས་ལ་འཕེན་ཐུབ་པའི་རྟགས་ཞིག་བཀོད་འདུག་པས་མཐའ་བཞིའི་སྐྱེ་བ་འགོག་པའི་སྐབས་འདིར་མཐའ་བཞི་ལས་སྐྱེ་བ་བཀག་པ་ཙམ་མ་ཡིན་པས་དེ་བཀག་པ་དང་ཐ་སྙད་དུ་སྐྱེ་བ་གཉིས་ཀ་སྒྲུབ་འདོད་པས་དེ་ལྟར་ན། དངོས་པོ་རྣམས་ཆོས་ཅན། བདག་ལས་མི་སྐྱེ་སྟེ། སྐྱེ་བ་དོན་བཅས་དང་ཐུག་བཅས་ཡིན་པའི་ཕྱིར། ཞེས་བཀོད་པ་ནི་གཞན་སྐྱེ་ཤུགས་ལ་འཕངས་འགྲོ་སྟེ། བདག་སྐྱེ་དམ་བཅའ་ལ་བཀག་པ་དང་། རྟགས་དང་གཉིས་ཀྱི་ནུས་པས་ཀྱང་འཕེན་ལ། ཞེ་འདོད་ལའང་འཕེན་འདོད་པས་སངས་རྒྱས་བསྐྱངས་ཀྱི་ཚིག་ཟིན་གྱི་རྟགས་བཟློག་ན་བསྒྲུབ་བྱ་ཡང་ངེས་པར་བཟློག་དགོས་སྙམ་དུ་ལེགས་ལྡན་གྱིས་དགོངས་པ་ཡིན་པའི་ཕྱིར། ཁྱབ་སྟེ། དེ་ལྟར་ཡིན་ན་སྦྱོར་བ་དངོས་ཟིན་ལ་རྟགས་ལ་སྐྱེ་བ་དོན་མེད་དང་ཐུག་མེད་བཀོད་ཀྱང་། དགོངས་ཚོད་ཀྱི་རྟགས་ནི་བཟློག་དོན་སྐྱེ་བ་དོན་བཅས་དང་ཐུག་བཅས་ཡིན་པ་ལྟར། དངོས་སུ་བསྒྲུབ་བྱ་དངོས་པོ་རྣམས། བདག་ལས་སྐྱེ་བ་མེད་པ་ཡིན་ཀྱང་དེའི་ཤུགས་ལ་ཐ་སྙད་དུ་སྐྱེ་བ་ཡང་འཕེན་ཅིང་སྒྲུབ་འདོད་པས་ན་བདག་སྐྱེ་བཀག་པས་གཞན་སྐྱེ་འོས་མེད་ཀྱིས་འཕངས་པའི་ཕྱིར་ཏེ། དཔེར་ན་ལྷས་བྱིན་ཚོན་པོ་ཉིན་པར་ཟས་མི་ཟ་ཞེས་པས་ཉིན་པར་ཟ་བ་བཀག་ཀྱང་མཚན་མོ་ཟ་བ་འཕངས་པ་བཞིན་ཡིན་པའི་ཕྱིར། སྟོང་ཐུན་ལས། བཟློག་དོན་དངོས་པོ་རྣམས་སྐྱེ་བ་དོན་བཅས་སུ་དངོས་སུ་སྨྲས་པས་དངོས་པོ་རྣམས་སྐྱེ་བར་སྨྲས་ཤིང་། དམ་བཅའ་ལ་བདག་ལས་སྐྱེ་བ་མེད་དེ། ཞེས་པས་བདག་ལས་སྐྱེ་བ་ནི་བཀག་ལ། སྐྱེ་བར་བསྟན་ནས་བདག་སྐྱེ་བཀག་ན་སྤྱིར་སྐྱེ་བ་གཞིར་བཅས་ལ་བདག་སྐྱེ་གཞན་སྐྱེ་གཉིས་སུ་ཁ་ཚོན་ཆོད་པས། དངོས་པོ་རྣམས་སྐྱེ་བ་ཡིན་ཞིང་བདག་ལས་མི་སྐྱེ་ཞེས་སྨྲས་པ་དེ་ཉིད་ཀྱིས། གཞན་ལས་སྐྱེ་བར་འཕེན་ཏེ། ཞེས་གསུངས་པའི་ཕྱིར། གོང་གི་མ་ཁྱབ་འཚམས་ཀྱི་རྟགས་དེ་ལྟར་ལེགས་ལྡན་གྱིས་དགོངས་པ་དང་། སྟོང་ཐུན་ལས་བཤད་པ་ལྟར་དུ་ལེགས་ལྡན་ལ་དོགས་པ་སྐྱེ་བ་གཉིས་ཀ་འཐད་པར་ཐལ། སངས་རྒྱས་བསྐྱངས་ཀྱི་འགྲེལ་བར་མཐའ་བཞི་བཀག་པའི་སྐབས་ཀྱི་གསུངས་རྣམས་ལ་བརྟགས་ན་ལེགས་ལྡན་སོགས་ཀུན་ལ་སྐབས་འདིར་མཐའ་བཞི་ལས་སྐྱེ་བ་བཀག་ཙམ་མ་ཡིན་པར་དེ་བཀག་པའི་ཞར་ལ་ཐ་སྙད་པའི་སྐྱེ་བ་ཡང་བསྒྲུབ་འདུག་པས་ན། དེའི་ཐལ་འགྱུར་རྣམས་ཀྱིས་བསྒྲུབ་བྱ་ལ་མཐའ་བཞིའི་སྐྱེ་བ་ཅི་རིགས་བཀག་པ་དང་སྐྱེ་བ་ཐ་སྙད་པ་གཉིས་ཚོགས་ཀྱི་མ་ཡིན་དགག་སོང་འདུག་སྙམ་པའི་དོགས་པ་ཆེ་བའི་ཕྱིར། བུདྡྷ་པཱ་ལི་ཏ་ལས། འདིར་སྨྲས་པ་རེ་ཞིག་མྱུ་གུ་སོགས་ཇི་ལྟར་སྐྱེ་བར་འགྱུར་རོ་ཞེས་བརྗོད་པ་དེ་ཐ་སྙད་ཙམ་ཡིན་པར་བཤད་པ་དེ་ལྟར་དུ་རབ་ཏུ་སྟོན་ཅིག་ཅེ་ན། དེ་ལ་བཤད་པ། དོན་དེ་ཉིད་བརྗོད་པར་བྱའོ། །བདག་ལས་མ་ཡིན་གཞན་ལས་མིན། །ཞེས་པ་ན། དེ་ལྟར་དུ་གང་གི་ཕྱིར་དངོས་པོ་མཐའ་བཞི་ལས་སྐྱེ་བ་རྣམ་པ་ཐམས་ཅད་དུ་མི་འཐད་པ་དེའི་ཕྱིར། མཐའ་བཞི་ལས་སྐྱེ་བ་མེད་པས་སྤྱིར་མྱུ་གུ་སོགས་སྐྱེ་བར་བརྗོད་པ་ནི་ཐ་སྙད་ཙམ་ཡིན་ནོ། །ཞེས་པའི་གསུངས་ལ་བརྟགས་ན་སྤྱིར་ཐ་སྙད་ཀྱི་སྐྱེ་བ་སྟོན་འདོད་ནས་ཐ་སྙད་ཀྱི་སྐྱེ་བ་ནི་མཐའ་བཞི་ལས་མ་སྐྱེས་བ་དེ་ཡིན་པར་ཤེས་པའི་ཆེད་དུ་མཐའ་བཞི་བཀག་པར་སྣང་བའི་ཕྱིར་རོ། །འོན་ཀྱང་དེ་ལྟར་མ་ཡིན་པར་མཐའ་བཞིའི་སྐྱེ་བ་བཀག་པ་མེད་དགག་ཏུ་བསྟན་པ་ན་སྐྱེ་བ་གཏན་མེད་དོ་སྙམ་པའི་དོགས་པ་བཟློག་ཕྱིར་ཐ་སྙད་ཀྱི་སྐྱེ་བ་ཙམ་ཡོད་པར་བསྟན་པ་ཡིན་གྱིས་མཐའ་བཞི་སྐྱེ་འགོག་གི་རིགས་པས་སྤྱིར་སྐྱེ་བ་ཙམ་ཡང་འཕེན་པ་མ་ཡིན་ནོ། །ཡང་རྗེ་བླ་མའི་ལེགས་ལྡན་གྱི་སྐྱེ་བ་དོན་བཅས་ཐུག་བཅས་རྟགས་སུ་བཀོད་པ་དང་ཤུགས་ལ་འཕངས་པའི་གཞན་སྐྱེ་རྣམས་རྒྱུ་མཚན་དུ་བྱས་ནས། མེད་དགག་བསྒྲུབ་བྱར་བྱེད་པའི་གྲུབ་མཐའ་དང་འགལ་ཞེས་འགལ་ཆོས་ལ་བསྒྲུབ་བྱར་འཕངས་པའི་མ་ཡིན་དགག་བཞག་པ་དང་། འགལ་བའི་རྒྱུ་མཚན་ལ་སྐྱེ་བ་དོན་བྱས་བཅོས་དང་ཐུག་བཅས་དང་གཞན་སྐྱེ་རྣམས་བཞག་པར་གསུངས་པ་དང་མི་མཐུན་པར་རྒྱན་བཟང་བས་ལེགས་ལྡན་གྱིས་སངས་རྒྱས་བསྐྱངས་ལ་སླར་ཡང་སྐྱེ་བ་དོན་བཅས་དང་ཐུག་བཅས་དང་གཞན་སྐྱེ་མི་བཞེད་པ་དང་འགལ་ཞེས་འགལ་ཆོས་ལ། སླར་ཡང་སྐྱེ་བ་དོན་བཅས་ཐུག་བཅས་དོན་དམ་པར་གཞན་ལས་སྐྱེ་བ་རྣམས་འཇོག་པ་ཡིན་པར་འདོད་པ་དང་ཁ་ཅིག་གིས་དོན་དམ་པར་སྐྱེ་བ་འཇོག་པ་སོགས་མི་འཐད་པར་ཐལ། དེ་ལྟར་ཡིན་ན་ལེགས་ལྡན་གྱིས་རྟགས་སུ་བཀོད་པའི་སྐྱེ་བ་དོན་བཅས་ཐུག་བཅས་དང་། དེས་འཕངས་པའི་གཞན་སྐྱེ་རྣམས་འགལ་བ་སྒྲུབ་བྱེད་ཀྱི་རྒྱུ་མཚན་དུ་བཤད་པ་ན་གང་ཞིགདེ་ལྟར་བཤད་ཀྱང་བསྒྲུབ་བྱ་འགལ་བའི་ཆོས་དེ་ཡང་སླར་ཡང་སྐྱེ་བ་དོན་བཅོས་སོགས་ཡིན་ན། སྒྲུབ་བྱེད་བསྒྲུབ་བྱ་གཅིག་ཏུ་སོང་བའི་སྐྱོན་ཡོད་པའི་ཕྱིར། བྱས་པ་ལ་ཁོ་རང་གིས་སྐྱེ་བ་དོན་བཅས་སོགས་འགལ་བ་སྒྲུབ་བྱེད་མ་ཡིན་པར་བསམ་ནས་རྟགས་ཕྱི་མའི་ཟུར་ཕྱི་མ་མ་གྲུབ་ཟེར་ན། ལེགས་ལྡན་གྱིས་སྐྱེ་བ་དོན་བཅས་དང་ཐུག་བཅས་སུ་འགྱུར་བ་དང་དངོས་པོ་རྣམས་གཞན་ལས་སྐྱེ་བར་བསྒྲུབ་བྱར་འགྱུར་བ་རྣམས་རྒྱུ་མཚན་དུ་བྱས་ནས་གྲུབ་མཐའ་དང་འགལ་བར་སྒྲུབ་པ་མ་ཡིན་པར་ཐལ། སྐྱེ་བ་དོན་བཅས་ལ་སོགས་པ་འགལ་ཆོས་སྒྲུབ་བྱེད་མ་ཡིན་པར་བསྒྲུབ་བྱ་འགལ་ཆོས་དེ་ཡིན་པའི་ཕྱིར། རྟགས་ཁས། འདོད་མི་ནུས་ཏེ། ཤེས་རབ་སྒྲོན་མེ་ལས། སངས་རྒྱས་བསྐྱངས་ཀྱི་སྦྱོར་བ་དེས་དངོས་པོ་རྣམས་གཞན་ལས་སྐྱེ་བ་བསྒྲུབ་བྱར་འཕངས་པ་དང་། སྐྱེ་བ་ཐུག་པ་དང་བཅས་པ་དང་རྟགས་སུ་འགྱུར་བའི་ཕྱིར་ན་མཐའ་བཞིའི་སྐྱེ་འགོག་གི་བསྒྲུབ་བྱ་མེད་དགག་ཏུ་འདོད་པའི་གྲུབ་པའི་མཐའ་དང་འགལ་བར་འགྱུར་རོ། །ཞེས་གཞན་སྐྱེ་འགལ་ཆོས་ལ་མ་བཞག་པར་འགལ་ཆོས་སྒྲུབ་བྱེད་ཁོ་ན་ལ་བཞག་པའི་ཕྱིར། གཞན་ལུགས་ཕྱི་མ་ལ་ཤེས་རབ་སྒྲོན་མེའི་དངོས་བསྟན་གྱི་གྲུབ་པའི་མཐའ་དང་འགལ་བ་དེ་ལ་དོན་དམ་པར་སྐྱེ་བ་གཅིག་དགོས་ལ། མ་ཡིན་དགག་བསྒྲུབ་བྱར་བྱས་པས་འགལ་བ་མི་འོང་བའི་ཁྱད་པར་འཐད་པར་ཐལ། རྗེ་རིན་པོ་ཆེས་ལེགས་ལྡན་གྱིས་བདག་སྐྱེ་བཅད་ཙམ་མ་ཡིན་པའི་མ་ཡིན་དགག་བསྒྲུབ་བྱར་སོང་བས་མཐའ་བཞིའི་སྐྱེ་འགོག་གི་རིགས་པས་དགག་བྱ་མེད་དགག་གི་གྲུབ་མཐའ་དང་འགལ་བར་སྨྲས་པ་ཡིན་ཞེས་བཤད་པ་ལས་བཟློག་ནས་ཁྱེད་ཅག་གིས་སྨྲ་བ་ལ་རྒྱུ་མཚན་ཡོད་པའི་ཕྱིར། འདོད་ན། སྤྱིར་སློབ་དཔོན་འཕགས་པས་དོན་དམ་པར་སྐྱེ་བ་མི་བཞེད་པས་སངས་རྒྱས་བསྐྱངས་ཀྱིས་དོན་དམ་པར་སྐྱེ་བ་འཕངས་པས་འགལ་ལ།འཕགས་པས་མཐའ་བཞིའི་སྐྱེ་བ་བཀག་པ་མ་ཡིན་དགག་ཏུ་བཞེད་པས་ན་མ་ཡིན་དགག་བསྒྲུབ་བྱར་སོང་བའི་སྒོ་ནས་སློབ་དཔོན་གྱི་གྲུབ་མཐའ་དང་མ་འགལ་བ་ཡིན་པ་ལ་བློ་རྩེ་གཏོད་རིགས་པར་ཐལ། སློབ་དཔོན་གྱིས་མ་ཡིན་དགག་བསྒྲུབ་བྱར་བཞེད་པའི་རྒྱུ་མཚན་གྱིས་མ་ཡིན་དགག་བསྒྲུབ་བྱར་བྱས་པས་སློབ་དཔོན་གྱིས་གྲུབ་མཐའ་དང་མི་འགལ་བ་ཡིན་དགོས་ཀྱི་དེ་ལས་མི་འགལ་བའི་རྒྱ་མཚན་གྱིས་མཐའ་གཞན་ཁེགས་པའི་ཕྱིར། འདོད་མི་ནུས་ཏེ། སློབ་དཔོན་གྱིས་མཐའ་བཞིའི་སྐྱེ་བ་བཀག་པ་མ་ཡིན་དགག་ཏུ་གཏན་མི་བཞེད་པའི་ཕྱིར། དེར་ཐལ། རྟགས་ཀྱིས་དགག་བྱ་བཀག་ཤུལ་ཏུ་ཆོས་གཞན་འཕངས་ན་བསྒྲུབ་བྱ་རྟོགས་པའི་བློ་དེས་ནན་དུ་བཟུང་རྒྱུ་ཞིག་རྙེད་ནས་འཛིན་པའི་སྤྲོས་པ་མི་ཆོག་པས་སློབ་དཔོན་གྱིས་དངོས་པོ་རྣམས་བདག་སྐྱེ་མེད་པར་སྒྲུབ་པའི་བསྒྲུབ་བྱ་མེད་དགག་ཙམ་དུ་འཇོག་པ་ནི་མེད་དགག་རྟོགས་པའི་བློ་ནི་དགག་བྱ་བཀག་ཙམ་དུ་གནས་པ་ལས་གཞན་ཞིག་ཚུར་ཡུལ་དུ་བསྒྲུབ་ནས་འཛིན་པའི་སྤྲོས་པ་མེད་པས་སྤྲོས་པ་མཐའ་དག་འགོག་ཆེད་ཡིན་པ་གང་ཞིགདེ་བསྒྲུབ་ཀྱི་བསྒྲུབ་བྱ་མ་ཡིན་དགག་ལ་བྱས་ན་སྤྲོས་པ་མི་ཆོད་པས་བཅོམ་ལྡན་འདས་ཀྱི་གྲུབ་མཐའ་དང་འགལ་བའི་སྐྱོན་ཡོད་པའི་ཕྱིར། དང་པོ་གྲུབ་སྟེ། ཤེས་རབ་སྒྲོན་མེ་ལས། བདག་ལས་མ་ཡིན་ཞེས་པའི་བདག་སྐྱེ་དགག་པ་འདི་མེད་པར་དགག་པའི་དོན་དུ་བལྟ་བར་བྱ་སྟེ། འདིའི་དགག་པ་ནི་དགག་པ་ཁོ་ན་གཙོ་ཆེ་ཡིན་པའི་ཕྱིར་དང་། ཞེས་དང་། སྐྱེ་བ་བཀག་པ་མེད་དགག་ཏུ་བསྟན་པ་འདི་ནི་ཡུལ་ལ་ཞེན་གཏད་ཅན་གྱི་རྟོགས་པ་མ་ལུས་པའི་དྲ་བ་དགག་པ་དེས་སངས་རྒྱས་ཀྱི་རྣམ་པར་མི་རྟོག་པའི་ཡེ་ཤེས་ཤེས་བྱ་མ་ལུས་པའི་རྣམ་པ་དང་ལྡན་དེ་འགྲུབ་པ་དགོངས་པ་ཡིན་པའི་ཕྱིར་རོ། །ཞེས་དང་། ཐལ་འགྱུར་བས་ཀྱང་སྐྱེ་བ་བཀག་པ་མེད་དགག་ཏུ་འདོད་ཚུལ་ནི། ཚིག་གསལ་ལས། གལ་ཏེ་དངོས་པོ་རྣམས་བདག་ལས་སྐྱེ་བ་མ་ཡིན་པ་ཉིད་དོ་ཞེས་བྱ་བར་ངེས་པར་བཟུང་བ་སྟེ་ངེས་བཟུང་བྱས་པ་ན། ཤུགས་ལ་གཞན་ལས་སྐྱེ་བ་ཞེས་འདོད་པ་སྟེ་འཕངས་པ་ཉིད་དུ་འགྱུར་བ་མ་ཡིན་ནམ་ཞེ་ན་མ་ཡིན་ཏེ། མེད་པར་དགག་པ་ཙམ་བརྗོད་པར་འདོད་པ་ཡིན་གྱི་གཞན་སྐྱེ་སོགས་སྐྱེ་བ་འཕེན་པར་འདོད་པ་མ་ཡིན་པའི་ཕྱིར་རོ། །ཞེས་གསུངས་པའི་ཕྱིར། གཉིས་པ་གྲུབ་སྟེ། སྤྱིར་བདག་སྐྱེ་མེད་པའི་ཆ་ཡོད་པ་ཡིན་ཀྱང་བདག་སྐྱེ་འགོག་ཚེ་བདག་སྐྱེ་བཅད་ཙམ་བསྟན་པ་ཡིན་གྱི་བཅད་པའི་ཆ་སླར་སྒྲུབ་པ་དང་བློས་ཀྱང་བདག་སྐྱེ་བཅད་ཙམ་ངེས་པ་ན་བློ་དེ་གར་འཇོག་པ་ཡིན་གྱི་བཅད་ཆ་དེ་འདི་འོ་སྙམ་དུ་སླར་བསྒྲུབ་ནས་བཟུང་ན་ནི་མ་ཡིན་དགག་བཟུང་བ་ཡིན་པས་སངས་རྒྱས་ཀྱི་གྲུབ་མཐའ་རང་བཞིན་གྱིས་ཤེར་ཕྱིན་ལ་སྤྱོད་པ་དང་འགལ་བ་ཡིན་པའི་ཕྱིར་ཏེ། ཤེས་རབ་སྒྲོན་མེ་ལས། སྐྱེ་བ་བཀག་ཤུལ་ཏུ་བཀག་ཆ་དེ་སླར་བསྒྲུབ་ནས་བཟུང་ན་མ་ཡིན་དགག་བཟུང་བ་སྟེ་དེ་འདྲའི་མ་ཡིན་དགག་པ་ཡོངས་སུ་བཟུང་ན་ནི་མ་ཡིན་དགག་དེ་ནི་འཛིན་པའི་བློ་ངོར་དགག་བྱ་གཅིག་ཕར་བསལ་ཀྱང་དགག་གཞིར་ཚུར་གྲུབ་ནས་འཛིན་དགོས་པས་མ་ཡིན་དགག་ལ་སྒྲུབ་པ་གཙོ་ཆེ་བའི་ཕྱིར་ན། ཆོས་རྣམས་བདེན་པར་མ་སྐྱེས་སོ་ཞེས་བདེན་པའི་སྐྱེ་མེད་དུ་བསྒྲུབས་ནས་སྤྲོས་པ་གཅོད་ཕྱིར་བདེན་པའི་སྐྱེ་བ་མེད་པ་ཙམ་ཉིད་དུ་འཇོག་པ་ལས་གཞན་མི་སྒྲུབ་པར་སྟོན་པས་མཛད་པ་སྟེ་གསུངས་པའི་གྲུབ་མཐའ་དང་འགལ་ཏེ། ལུང་ལས་དོན་དམ་པར་གཟུགས་ཀྱི་སྐྱེ་བ་མེད་པ་ལ་སྤྱོད་ན་སྟེ་གཟུགས་དོན་དམ་པར་མ་སྐྱེས་པའི་ཆ་ཙམ་དུ་སེམས་མི་འཇོག་པར་དོན་དམ་པར་སྐྱེ་བ་མེད་པའི་ཆ་དེ་དམིགས་ཕུག་ནས་བཟུང་ན་ཤེས་རབ་ཀྱི་ཕར་ཕྱིན་ལ་སྤྱོད་པ་མ་ཡིན་ནོ། །ཞེས་གསུངས་པའི་ཕྱིར་རོ། །བྱས་པ་ལ་ཁོ་ན་རེ། འོ་ན། རྒྱལ་ཚབ་རྗེའི་རྩ་ཤེས་སྦྱོར་ཊིཀ་དང་། དབུ་མའི་མཐའ་དཔྱོད་གྲུ་གཟིངས་གཉིས་ལས། དོན་དམ་པར་སྐྱེ་བ་མི་བཞེད་པའི་འཕགས་པའི་གྲུབ་མཐའ་དང་འགལ་ཞེས་གསུངས་པ་མི་འཐད་པར་ཐལ། སངས་རྒྱས་བསྐྱངས་ལ་སྐྱོན་བརྗོད་པའི་ཤེས་རབ་སྒྲོན་མེའི་དངོས་བསྟན་གྱི་འགལ་ཆོས་ལ་དོན་དམ་པར་སྐྱེ་བ་མི་འཇོག་པའི་ཕྱིར་ན། ཤིན་ཏུ་མ་ཁྱབ་སྟེ། རྩ་ཤེས་སྦྱོར་ཊིཀ་གི་དོན་ནི་སྤྱིར་དངོས་སྨྲ་བ་སོགས་དོན་དམ་པར་སྐྱེ་བ་མི་བཞེད་པའི་གྲུབ་མཐའ་དང་འགལ་ཡོད་ཅེས་པའི་དོན་ཡིན་གྱི་སྐབས་འདིའི་དངོས་བསྟན་གྱི་འགལ་ཆོས་ལ་དེ་འདྲ་དགོས་པ་ཟུར་ཙམ་ཡང་རྩ་ཊིཀ་དེས་མ་གསུངས་པའི་ཕྱིར་རོ། །ཡང་རྒྱན་བཟང་བ་དང་ཁ་ཅིག་གིས་ལེགས་ལྡན་གྱི་སངས་རྒྱས་བསྐྱངས་ཀྱི་འགྲེལ་ངག་གི་སླར་ཡང་གི་དོན་དགོས་ཟེར། ལ་ལས་རྒྱས་བཤད་ཀྱི་ཡང་སླར་ཡང་མ་དགོང་ཟེར། ལ་ལས་ཡང་སྒྲ་གཟིགས་ཀྱང་དོན་མ་དགོངས་ཟེར། དེ་རྣམས་མི་འཐད་པར་ཐལ། ལེགས་ལྡན་གྱིས་སླར་ཡང་གི་དོན་མདོར་བསྟན་ལ་སྦྱར་བ་ཡིན་པ་མ་དགོངས་ནས་མདོར་བསྟན་གྱི་འགྲེལ་ངག་བཀག་ལ། རྒྱས་བཤད་མ་བཀག་པ་སྤྱི་དོན་ལྟར་ཡིན་པ་གང་ཞིགརྒྱས་བཤད་ཀྱི་ཡང་སྒྲ་མ་དགོངས་ན་རྒྱས་བཤད་ལ་ཡང་སྐྱོན་སྔ་མ་ལྟར་ལེགས་ལྡན་གྱིས་བརྗོད་རིགས་པའི་ཕྱིར། དང་པོ་གྲུབ་སྟེ། ཤེས་རབ་སྒྲོན་མེར་རྒྱས་བཤད་མ་དྲངས་པའི་རྒྱུ་མཚན་ཡོད་པའི་ཕྱིར། རྒྱན་བཟང་བས་མ་ཁྱབ་ཟེར་ན། འོ་ན་ལེགས་ལྡན་གྱིས་མདོར་བསྟན་དེས་སླར་ཡང་སྐྱེ་བ་དོན་མེད་དང་ཐུག་མེད་དུ་འཕངས་པར་དགོངས་པར་ཐལ། སྐྱེ་བ་དོན་མེད་དང་ཐུག་མེད་ལ་ཡང་སྒྲ་ཡོད་པར་ལེགས་ལྡན་གྱིས་དགོངས་པའི་ཕྱིར། རྟགས་ཁས། འདོད་ན། དེའི་བཟློག་དོན་འཆད་པའི་སྐབས་ཀྱི་ཤེས་རབ་སྒྲོན་མེ་ལས། སྐྱེ་བ་འབྲས་བུ་དང་བཅས་པ་ཉིད་དུ་འགྱུར་བ་དང་ཞེས་སོགས་ཀྱི་སྐབས་སུ་སླར་ཡང་སྐྱེ་བ་ཞེས་ཡང་སྒྲ་འབྱུང་བར་ཐལ་ལོ། །བྱས་པ་ལ་ཁོ་ན་རེ། འོ་ན་ལེགས་ལྡན་གྱིས་རྒྱས་བཤད་ལ་འགོག་པ་དངོས་སུ་མཛད་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་མི་ནུས་ཏེ། ཚིག་གསལ་ལས། སངས་རྒྱས་བསྐྱངས་ཀྱི་སྦྱོར་ངག་མདོར་བསྟན་རྒྱས་བཤད་གཉིས་ཀ་ལ་ལེགས་ལྡན་གྱིས་སྐྱོན་བརྗོད་མཛད་པར་གསུངས་པའི་ཕྱིར། དེར་ཐལ། ཚིག་གསལ་ལས། སློབ་དཔོན་སངས་རྒྱས་བསྐྱངས་ཀྱིས་ཀྱང་། དངོས་པོ་བདག་ལས་སྐྱེ་བ་མེད་དེ། ཞེས་པ་ནས། ནམ་ཡང་མི་སྐྱེ་བར་མི་འགྱུར་རོ། །ཞེས་གསུངས་སོ། །འདི་ལ་ཁ་ཅིགདེ་ནི་རིགས་པ་མ་ཡིན་ཏེ། ཞེས་སོགས་གསུངས་པའི་ཕྱིར་ན་མ་ཁྱབ། ཁྱབ་པར་ཐལ། དེར་མདོར་རྒྱས་ཀྱི་གཞུང་གཉིས་ཀ་བཀོད་ནས། གཞུང་འདི་ལ་ཁ་ཅིག་གིས་དེ་ནི་རིགས་པ་མ་ཡིན་ཏེ། ཞེས་ལེགས་ལྡན་གྱིས་བཀག་ཚུལ་བཤད་པའི་ཕྱིར་ནའང་མ་ཁྱབ་སྟེ། གཞུང་གཉིས་ཀ་བཀོད་པ་ནི་དེ་གཉིས་མདོར་བསྟན་དང་རྒྱས་བཤད་ཡིན་པར་ཤེས་ཆེད་དང་། མདོར་བསྟན་ལ་དངོས་སུ་བཀག་པས་རྒྱས་བཤད་འདི་ལ་ཡང་དོན་གྱི་བཀག་པར་སོང་བ་ཙམ་ལ་དགོངས་ནས་གཉིས་ཀ་བཀོད་པ་ཡིན་པའི་ཕྱིར། དེ་ལྟར་མ་ཡིན་པར་གཉིས་ཀ་བཀག་ན་ཤེས་རབ་སྒྲོན་མེར་སྐྱོན་བརྗོད་ཀྱི་གཞུང་ལ་རྒྱས་བཤད་མ་དྲངས་པའི་རྒྱུ་མཚན་མེད་པར་ཐལ་ལོ། །རྒྱས་བཤད་མ་བཀག་པས་ན་རྒྱས་བཤད་མ་དྲངས་པ་ཡིན་ཟེར་དགོས་ཀྱི་དེ་ལས་གཞན་པའི་རྒྱས་བཤད་མ་དྲངས་པའི་རྒྱུ་མཚན་མེད་པའི་ཕྱིར། ཡང་ཁ་ཅིགཐལ་བར་འགྱུར་བའི་ཚིག་ཡིན་པའི་ཕྱིར་དང་ཞེས་པ་ནི་ཐལ་འགྱུར་ཙམ་ཡིན་པའི་ཕྱིར་དང་ཞེས་ཐལ་འགྱུར་ཁོ་ན་ལ་འཆད་པ་མི་རིགས་པར་ཐལ། དེའི་དངོས་བསྟན་གྱི་ཐལ་བར་འགྱུར་ཞེས་པའི་ཚིག་དེ་ཐལ་འགྱུར་ཙམ་ལ་བྱེད་པ་མ་ཡིན་པར་སྦྱོར་ངག་གི་ཚིག་ལ་བྱེད་པ་ཡིན་པའི་ཕྱིར། དེར་ཐལ། ཐལ་བར་འགྱུར་བའི་ཚིག་ཅེས་པ་མདོར་བསྟན་གྱི་འགྲེལ་ངག་གི་ཚིག་ཟིན་ཙམ་དང་། ཚིག་ཟིན་ལ་ལེགས་ལྡན་གྱིས་གོ་བ་བླངས་པའི་དངོས་པོ་རྣམས་ཆོས་ཅན། བདག་ལས་མི་སྐྱེ་སྟེ། སྐྱེ་བ་དོན་མེད་དང་ཐུག་མེད་ཡིན་པའི་ཕྱིར་ཞེས་པའི་སྦྱོར་ངག་གཉིས་པོ་དེ་ལ། རྒོལ་བས་ཕྱོགས་ཆོས་མ་གྲུབ་པ་སོགས་ཀྱི་གླགས་ཡོད་ཚུལ་དང་། ཧ་ཅང་ཐལ་འགྲོ་ཚུལ་སྟོན་པའི་གཞུང་ཡིན་པའི་ཕྱིར། དེར་ཐལ། དེའི་ཐལ་བར་འགྱུར་བ་ཞེས་པ་ནི། ཧ་ཅང་ཐལ་འགྲོ་བའི་སྦྱོར་ངག་ཡིན་ཞེས་པ་དང་གླག་ཡོད་པ་ཡིན་ཞེས་པའི་དོན་ཡིན་པའི་ཕྱིར། ཚིག་གསལ་དུ་དྲངས་པ་ལ་ཐལ་བར་འགྱུར་བའི་ཞེས་སོགས་ལ། ཤེས་རབ་སྒྲོན་མེ་ལས། གླགས་ཡོད་པའི་ཚིག་ཡིན་པའི་ཡང་ཕྱིར་ཏེ། ཞེས་དང་། ཡང་སྒྲས་སྐྱོན་སྔ་མ་གཉིས་མ་ཟད་གླག་ཡོད་པའི་སྐྱོན་ཡང་ཡོད་ཅེས་བསྟན་པར་འགྲེལ་བཤད་ལས་བཤད་པའི་ཕྱིར་རོ། །དེ་ལ་ཁོ་ན་རེ། སྦྱོར་ངག་དེའི་སྦྱོར་བ་དེ་འདྲ་བསྟན་པར་ལེགས་ལྡན་གྱིས་དགོངས་ན་ལེགས་ལྡན་གྱིས་སངས་རྒྱས་བསྐྱངས་ཀྱི་སྦྱོར་ངག་དེས་གཏན་ཚིགས་མ་བརྗོད་པར་གསུངས་པ་མི་འཐད་པར་ཐལ། སྦྱོར་བ་དེའི་བཟློག་དོན་སྐྱེ་བ་དོན་བཅས་ཐུག་བཅས་རྟགས་སུ་བསྟན་པར་ལེགས་ལྡན་འདོད་པའི་ཕྱིར། རྟགས་ཁས་ཟེར་ན་མ་ཁྱབ་སྟེ། ལེགས་ལྡན་གྱིས་སངས་རྒྱས་བསྐྱངས་ཀྱི་སྦྱོར་བ་དེས་བདག་སྐྱེ་མེད་པར་སྒྲུབ་པའི་རྟགས་ལ་དངོས་ཟིན་གྱི་རྟགས་ནི་རྟགས་ཡང་དག་མིན་ལ་བཟློག་དོན་གྱི་རྟགས་ཀྱང་སྐྱེ་བ་དོན་བཅས་ཐུག་བཅས་ཙམ་ལས་བདག་སྐྱེ་མེད་པར་སྒྲུབ་ནུས་ཀྱི་རྟགས་ཡང་དག་མ་བསྟན་པ་ལ་དགོངས་ནས་གཏན་ཚིགས་དང་དཔེ་མ་བརྗོད་པའི་ཕྱིར་དང་ཞེས་གསུངས་པའི་ཕྱིར་དང་། བྱས་པ་ལ་ཁོ་ན་རེ། འོ་ན་སྐྱེ་བ་དོན་བཅས་དང་ཐུག་བཅས་དེ་མྱུ་གུ་བདག་ལས་མི་སྐྱེ་བར་བསྒྲུབ་པའི་རྟགས་ཡང་དག་མ་ཡིན་པར་ཐལ། ཤེས་རབ་སྒྲོན་མེའི་ལུང་དོན་ནི་སྐྱེ་བ་དོན་བཅས་ཐུག་པ་ཙམ་རྟགས་སུ་བཀོད་པ་ལས་བདག་སྐྱེ་མེད་པར་སྒྲུབ་ནུས་ཀྱི་གཏན་ཚིགས་མ་བཤད་པ་དེ་ཡིན་པའི་ཕྱིར། འདོད་མི་ནུས་ཏེ། སྐྱེ་བ་དོན་བཅས་དེ་བདག་སྐྱེ་མེད་པར་སྒྲུབ་པའི་རྟགས་ཡང་དག་ཡིན་པའི་ཕྱིར་ཟེར་ན་རྟགས་མ་གྲུབ། འོ་ན་སྐྱེ་བ་དོན་བཅས་དེ། མྱུ་གུ་རང་རྒྱུའི་དུས་སུ་མེད་པར་སྒྲུབ་པའི་རྟགས་ཡང་དག་ཡིན་པར་ཐལ། སྐྱེ་བ་དོན་བཅས་དེ་མྱུ་གུ་རང་རྒྱུའི་དུས་སུ་ཡོད་པ་མི་སྐྱེ་བར་སྒྲུབ་པའི་རྟགས་ཡང་དག་ཡིན་པའི་ཕྱིར། རྟགས་ཁས། དེ་ལ་སྐྱེ་བ་དོན་བཅས་དེ་མྱུ་གུ་བདག་ལས་མི་སྐྱེ་བར་སྒྲུབ་པའི་རྟགས་ཡིན་ཀྱང་མྱུ་གུ་རང་རྒྱུའི་དུས་སུ་ཡོད་པ་མི་སྐྱེ་བའི་རྟགས་ཡིན་པ་མ་གྲུབ་ཅེས་དང་། ཡང་ན་མ་ཁྱབ་ཅེས་གང་སྨྲས་ཀྱང་བདག་སྐྱེའི་དོན་མི་ཤེས་པ་ཡིན་ཏེ། མྱུ་གུ་བདག་ལས་སྐྱེ་ཞེས་པ་དེ་ནི་མྱུ་གུ་སྔོན་པོ་གསལ་ཚར་བ་དེ། གསལ་ཚར་བ་དེ་ལས་སྐྱེ་བའི་དོན་མ་ཡིན་ལ། རང་རྒྱུའི་དུས་ནས་མྱུ་གུའི་ངོ་བོ་ཡོད་ལ། རང་རྒྱུའི་དུས་ནས་ཡོད་པ་དེ་ལས་སྐྱེ་བ་ལ་བྱེད་པ་ཡིན་པའི་ཕྱིར། དེར་ཐལ། ཚིག་གསལ་ལས། གང་གི་ཕྱིར་བདག་ལས་ཞེས་བྱ་བ་ནི་ཡོད་པ་རྒྱུ་ཉིད་དང་དེ་ཉིད་སྐྱེའོ་ཞེས་སྨྲས་པ་ཡིན་ལ། ཞེས་གསུངས་པའི་ཕྱིར། ཁྱབ་སྟེ། ཡོད་པ་རྒྱུ་ཉིད་ཅེས་པས་སྐྱེ་ལྡན་གྱི་དངོས་པོ་ཐམས་ཅད་རང་གི་བདག་ཉིད་དུ་གྲུབ་པའམ་རང་གི་བདག་ཉིད་ཡོད་དེས་རྒྱུ་བྱེད་པ་ཡིན་པར་བསྟན། དེ་ཉིད་སྐྱེའོ་ཞེས་པས་སྐྱེ་ལྡན་ཐམས་ཅད་རང་གི་བདག་ཉིད་ཡོད་པ་དེ་ལས་སྐྱེ་བ་ཡིན་ཚུལ་བསྟན་པའི་ཕྱིར། རྩ་བར་འདོད་མི་ནུས་ཏེ། དབང་རྟུལ་མ་གཏོགས་དབང་རྣོན་ལ་སྐྱེ་བ་དོན་བཅས་དེ་བདག་སྐྱེ་མེད་པར་སྒྲུབ་པའི་རྟགས་ཡང་དག་ཏུ་མི་རུང་བའི་ཕྱིར། དེར་ཐལ། ཕྱི་རྒོལ་ལ་རྟགས་དེ་རྟགས་ཡང་དག་ཡིན་པ་ལ་ནི་རྟགས་དེ་ཕྱི་རྒོལ་གྱིས་ཚད་མས་ངེས་ལ། རྟགས་དེའི་བསྒྲུབ་བྱ་ཚད་མས་མ་ངེས་པ་ཞིག་དགོས་པ་གང་ཞིགསྐྱེ་བ་དོན་བཅོས་ཀྱི་དོན་རྟོགས་པ་ན་རང་རྒྱུའི་དུས་ནས་མེད་པར་བསྒྲུབས་ཟིན་པ་ཡིན་པའི་ཕྱིར་ཏེ། མྱུ་གུ་སྐྱེ་བའི་དོན་ནི་རྒྱུ་དུས་སུ་རང་གི་ངོ་བོ་མ་གྲུབ་པས་གསར་དུ་རང་གི་ངོ་བོ་གྲུབ་པ་དེ་མྱུ་གུ་སྐྱེ་བ་དོན་དང་བཅས་པའམ་དོན་ཡོད་པའི་དོན་ཡིན་པས་དེ་འདྲ་རྟོགས་པ་ན་བདག་སྐྱེ་མེད་པར་རྟོགས་ཟིན་པ་ཡིན་པའི་ཕྱིར་རོ། །ཡང་ཚད་མ་པ་ཁ་ཅིག་ན་རེ། འགལ་བརྗོད་ཀྱི་ཐལ་འགྱུར་དང་པོའི་དངོས་ཀྱི་བྱེད་པ་ལ་བརྟེན་ནས་བྱུང་བའི་བདག་སྐྱེ་མེད་པར་འདོད་པའི་རྗེས་དཔག་ཡོད་པར་ཐལ། འགལ་བརྗོད་ཀྱི་ཐལ་འགྱུར་ཙམ་ལ་བརྟེན་ནས་བདག་སྐྱེ་འདོད་པའི་ལོག་རྟོག་བཟློག་ནུས་པའི་ཕྱིར། རྟགས་ཁས་ཟེར་ན། ཁ་ཅིག་འདིར་མ་ཁྱབ་ཟེར་ཡང་། ཤིན་ཏུ་ཁྱབ་པར་ཐལ། ཐལ་འགྱུར་དེ་ཕྱི་རྒོལ་ལ་གནོད་བྱེད་ཡང་དག་ཏུ་སོང་བ་ན། བདག་སྐྱེ་འདོད་པའི་ལོག་རྟོག་སེལ་ཞིང་། བདག་སྐྱེའི་དམ་བཅའ་ཡང་འདོར་ལ། བདག་སྐྱེ་མེད་པར་རྟོགས་ཟིན་པ་ཡིན་པའི་ཕྱིར། དཔེར་ན་མེ་དང་བུད་ཤིང་གཉིས་རང་བཞིན་གྱིས་གྲུབ་པའི་ངོ་བོ་གཅིག་ཏུ་འདོད་པ་ལ་མེ་ཆོས་ཅན། ཁྱོད་ཀྱིས་རང་ཉིད་སྲེག་པར་ཐལ། རང་དང་རང་བཞིན་གྱིས་ངོ་བོ་གཅིག་པའི་བུད་ཤིང་བསྲེག་པའི་ཕྱིར། ཡང་དེ་གཉིས་རང་བཞིན་གྱིས་ཐ་དད་དུ་འདོད་པ་ལ། མེ་ཆོས་ཅན། ཁྱོད་ཀྱིས་བུད་ཤིང་མི་སྲེག་པར་ཐལ། ཁྱོད་བུད་ཤིང་དང་རང་བཞིན་ཐ་དད་ཡིན་པའི་ཕྱིར། ཞེས་པའི་ཐལ་འགྱུར་གཉིས་ཀྱིས་ཕྱི་རྒོལ་ལ་མེ་དང་བུད་ཤིང་གཉིས་རང་བཞིན་གྱིས་གཅིག་དང་རང་བཞིན་གྱིས་ཐ་དད་མ་ཡིན་པར་རྟོགས་པའི་རྗེས་དཔག་སྐྱེ་ཐུབ་པ་བཞིན་ཡིན་པའི་ཕྱིར། བཞི་བརྒྱ་པ་ལས། མེས་བུད་ཤིང་སྲེག་པར་བྱེད་པ་དེ་རང་གི་ངོ་བོས་གྲུབ་ན་རང་གིས་རང་བསྲེག་དགོས་ལ། རང་དང་རང་བཞིན་གྱིས་ངོ་བོ་གཅིག་ཏུ་གྲུབ་པའི་བུད་ཤིང་བསྲེག་ན་ཡང་རང་དང་རང་བཞིན་གྱིས་ངོ་བོ་གཅིག་ཏུ་གྲུབ་པའི་བུད་ཤིང་རང་དང་ཐ་དད་ཅུང་ཟད་ཀྱང་མེད་དགོས་པའི་དེ་ལྟར་ན་མེས་ནི་ཚ་བ་ཡི་རང་ཉིད་སྲེག་པར་འགྱུར་ཏེ། མེ་དང་བུད་ཤིང་ཐ་དད་པ་དེ་རང་བཞིན་གྱིས་ཐ་དད་པ་ཡིན་ན། རང་བཞིན་གྱིས་གྲུབ་པའི་ཐ་དད་ལ་སྲེག་བྱ་སྲེག་བྱེད་མི་འཐད་པས་མེས་ནི་ཚ་བ་མ་ཡིན་པ་བུད་ཤིང་ཇི་ལྟར་སྲེག་པར་བྱེད་དེ་མི་སྲེག་པར་ཐལ། ཞེས་དང་། དེའི་དོན་བཤད་པར་ལམ་རིམ་ལས། དེ་ལྟར་རང་བཞིན་ཁས་བླངས་པ་ལ། ཞེས་སོགས་སྔར་དྲངས་པ་དེའི་ཕྱིར་རོ། །རྩ་བར་འདོད་ན་ཁོ་ན་རེ། དེ་འདྲའི་རྗེས་དཔག་ཆོས་ཅན། ཁྱོད་རང་གི་རྟེན་རྟགས་ཡང་དག་ལ་བརྟེན་ནས་བྱུང་བར་ཐལ། ཁྱོད་རྗེས་དཔག་ཡིན་པའི་ཕྱིར་ན་གཏན་མ་ཁྱབ། བྱས་པ་ལ་ཁོ་ན་རེ། དེ་ལ་ཁྱབ་པ་ཡོད་པར་ཐལ། རྗེས་དཔག་ཡིན་ན་རང་གི་རྟེན་རྟགས་ཡང་དག་ལ་བརྟེན་ནས་བྱུང་བའི་གཞལ་བྱ་ལྐོག་གྱུར་ལ་མི་བསླུ་བའི་རིག་པ་ཡིན་པའི་ཕྱིར། དེར་ཐལ། ཚིག་གསལ་ལས། ལྐོག་ཏུ་གྱུར་པའི་ཡུལ་ཅན། རྟགས་བསྒྲུབ་པར་བྱ་བ་ལ་མི་འཁྲུལ་བ་ལས་སྐྱེས་པའི་ཤེས་པ་ནི་རྗེས་སུ་དཔག་པའོ། །ཞེས་གསུངས་པའི་ཕྱིར་ན་ཤིན་ཏུ་མ་ཁྱབ། ཁྱབ་པར་ཐལ། ལྐོག་ཏུ་གྱུར་པ་ཞེས་པས་རྗེས་དཔག་གིས་ཡུལ་བསྟན། ཅན་ཞེས་པས་རྗེས་དཔག་དེ་ལྐོག་གྱུར་གྱི་ཡུལ་ཅན་ཡིན་པར་བསྟན། རྟགས་སྒྲུབ་པར་བྱ་བ་ལ་མི་འཁྲུལ་བ་ཞེས་པས་རྟགས་དེ་འགལ་མ་ངེས་ལ་སོགས་པའི་འཁྲུལ་བ་ཅན་མ་ཡིན་པར་ཚུལ་གསུམ་གྱི་རྟགས་ཡིན་པས་བསྒྲུབ་བྱ་ལ་མ་འཁྲུལ་བའི་བསྒྲུབ་བྱ་བསྒྲུབ་ནུས་ཀྱི་རྟགས་ཡང་དག་ཡིན་པར་བསྟན། ལས་སྐྱེས་པའི་སོགས་ཀྱིས་དེ་འདྲའི་ཡང་དག་ལས་སྐྱེས་པའི་ཤེས་པ་རྗེས་དཔག་ཡིན་པར་བསྟན་པའི་ཕྱིར་ན་ཡང་ཤིན་ཏུ་མ་ཁྱབ། དེ་ལ་ཁྱབ་པ་ཡོད་ན། རྗེས་དཔག་ཡིན་ན་ཚིག་གསལ་གྱི་ངག་དེས་དངོས་བསྟན་ཡིན་དགོས་པར་ཐལ། ཁྱོད་ཀྱིས་ལུགས་དེ་རྒྱུ་མཚན་དུ་བྱས་ནས་རྗེས་དཔག་ལ་རྟགས་ཡང་དག་ལས་སྐྱེས་པའི་ཁྱབ་པ་སྒྲུབ་ཚུལ་འཐད་པའི་ཕྱིར། འདོད་ན། ཡིད་ཆེས་རྗེས་དཔག་ཆོས་ཅན། ཚིག་གསལ་གྱི་ལུང་དེའི་དངོས་བསྟན་ཡིན་པར་ཐལ། དེ་རྗེས་དཔག་ཡིན་པའི་ཕྱིར། ཁྱབ་པ་ཁས། རྟགས་གྲུབ་སྟེ། ཡིད་ཆེས་རྗེས་དཔག་ཡོད་པའི་ཕྱིར། དེ་ཚིག་གསལ་གྱི་ལུང་དེའི་དངོས་བསྟན་ཡིན་པར་འདོད་ན། ཡིད་ཆེས་རྗེས་དཔག་ཆོས་ཅན། ཁྱོད་དངོས་སྟོབས་ཀྱི་རྗེས་དཔག་ཡིན་པར་ཐལ། ཁྱོད་ལུང་དེའི་དངོས་བསྟན་གྱི་རྗེས་དཔག་ཡིན་པར་འདོད་པའི་ཕྱིར། ཁྱབ་སྟེ། ཚིག་གསལ་གྱི་གཞུང་དེ་ནི་དངོས་སྟོབས་རྗེས་དཔག་དངོས་སུ་འཆད་བྱེད་ཡིན་གྱི་རྗེས་དཔག་གཞན་འཆད་བྱེད་མ་ཡིན་པའི་ཕྱིར། དེར་ཐལ། གཞུང་དེའི་དངོས་སྟོབས་རྗེས་དཔག་བཤད་ཟིན་པའི་རྗེས་སུ་ཡིད་ཆེས་རྗེས་དཔག་ཟུར་དུ་བཤད་པའི་ཕྱིར། དེར་ཐལ། དེའི་རྗེས་སུ་ཚིག་གསལ་ལས་ཡིད་ཆེས་རྗེས་དཔག་བཤད་པ་ལ། དབང་པོ་ལས་འདས་པའི་དོན། ཞེས་སོགས་གསུངས་པའི་ཕྱིར། གཞན་ཡང་བ་ལང་བ་མིན་དང་འདྲ་བར་འཛིན་པའི་དཔེ་ཉེར་འཇལ་གྱི་རྗེས་དཔག་དང་། མྱུ་གུ་སྣང་བ་ལྟར་མ་གྲུབ་པ་མེ་ལོང་ནང་གི་བྱད་བཞིན་དང་འདྲ་བར་འཛིན་པའི་ཉེར་འཇལ་གྱི་རྗེས་དཔག་གཉིས་རེ་རེ་ནས་ཆོས་ཅན། ལྐོག་ཏུ་གྱུར་པའི་ཡུན་ཞེས་སོགས་ཀྱི་དངོས་བསྟན་གྱི་རྗེས་དཔག་ཡིན་པར་ཐལ། རྗེས་དཔག་ཡིན་པའི་ཕྱིར། ཁྱབ་པ་ཁས། རྟགས་གྲུབ་སྟེ། དེ་འདྲའི་དཔེ་ཉེར་འཇལ་གྱིས་རྗེས་དཔག་ཡོད་པའི་ཕྱིར་ཏེ། ཚད་མ་བཞི་ཡོད་པའི་ཕྱིར། རྩ་བར་འདོད་མི་ནུས་པ་སྔར་བཤད་ཟིན། གཞན་ལྐོག་གྱུར་ཡོད་ན། ཚིག་གསལ་གྱི་ལྐོག་ཏུ་གྱུར་པའི་ཡུན་ཞེས་པའི་དངོས་བསྟན་ཡིན་དགོས་པར་ཐལ། ཁྱོད་ལྐོག་གྱུར་ཡིན་ན་རྗེས་དཔག་གི་ཡུལ་ཡིན་པས་ཁྱབ་པ་གང་ཞིགལྐོག་གྱུར་གྱི་ཡུན་གྱི་རྗེས་དཔག་ཡིན་ན་ལྐོག་ཏུ་གྱུར་པའི་ཡུལ་ཅན་ཞེས་པས་དངོས་བསྟན་ཡིན་པས་ཁྱབ་པའི་ཕྱིར། རྟགས་ཕྱི་མ་ཁས། འདོད་ན། ཤིན་ཏུ་ལྐོག་གྱུར་ཆོས་ཅན། དེའི་དངོས་བསྟན་ཡིན་པར་ཐལ། ལྐོག་གྱུར་ཡིན་པའི་ཕྱིར། འདོད་མི་ནུས་ཏེ། ལྐོག་ཏུ་གྱུར་བའི་ཡུན་ཞེས་པའི་ལྐོག་ཏུ་གྱུར་པ་ནི་ཅུང་ཟད་ལྐོག་གྱུར་ཡིན་ལ། ཤིན་ལྐོག་ནི་ཅུང་ཟད་ལྐོག་གྱུར་མ་ཡིན་པའི་ཕྱིར། དེར་ཐལ། དེ་དངོས་སྟོབས་རྗེས་དཔག་གི་གཞལ་བྱ་མ་ཡིན་པའི་ཕྱིར། ཁྱབ་ཅིང་རྟགས་གྲུབ་སྟེ། ཚད་མ་བཞིར་འབྱེད་པ་ནི་གཞལ་བྱ་མངོན་གྱུར་དང་ལྐོག་གྱུར་གསུམ་གྱི་སྒོ་ནས་བཞག་པ་ཡིན་པའི་ཕྱིར། ཚིག་གསལ་ལས། ཚད་མའི་གྲངས་འཇུག་པ་གཞན་གྱི་དབང་ཡིན་པས་ཞེས་གསུངས་པའི་ཕྱིར། འདི་རྒྱས་པ་འོག་ཏུ་འཆད་དོ། །སྤྱིར་ན་ཐལ་འགྱུར་དང་རྟགས་ཀྱིས་བསྒྲུབ་བྱ་སྒྲུབ་པ་ལ། རང་རྒྱུད་པ་མན་ཆད་ཀྱིས་ཐལ་འགྱུར་ཙམ་གྱིས་ཕྱི་རྒོལ་གྱི་ལོག་རྟོག་རྩེ་གཅིག་པ་ཙམ་ལས་བསྒྲུབ་བྱ་སྒྲུབ་མི་ནུས་པས་བསྒྲུབ་བྱ་སྒྲུབ་ནུས་ཀྱི་རྟགས་ནི་རྒོལ་བ་གཉིས་ཀས་ཚུལ་གསུམ་ཚད་མས་སྒྲུབ་པའི་རྟགས་ཡང་དག་གཅིག་དགོས། ཚད་མས་གྲུབ་ཚུལ་ཀྱང་མཐུན་སྣང་དུ་གྲུབ་པ་དང་། རང་རྒྱུད་དགོས་པར་འདོད། ཐལ་འགྱུར་བས་རྒོལ་བ་འགའ་ལ་རྟགས་ཡང་དག་འགོད་མི་དགོས་པར་ཐལ་འགྱུར་ཙམ་གྱིས་བསྒྲུབ་བྱ་དཔོག་པར་བྱེད་ནུས་པའང་དུ་མ་ཡོད་ལ་འགའ་ལ་ཚུལ་གསུམ་ཚད་མས་ངེས་པའི་རྟགས་ཡང་དག་ལ་བརྟེན་ནས་བསྒྲུབ་བྱ་དཔོག་དགོས་པ་འང་ཡོད་ཅིང་། དེ་ཚེ་རྒོལ་བ་གཉིས་ཀས་ཚུལ་གསུམ་ཚད་མས་ངེས་པའི་རྟགས་ཡིན་ན་དེ་རྟགས་ཡང་དག་ཡིན་གྱི་རྒོལ་བ་གཉིས་ཀའི་ཚད་མས་གྲུབ་ཚུལ་མཐུན་སྣང་བ་མི་དགོས་པ་དང་། རང་བཞིན་གྱིས་གྲུབ་པའི་རང་རྒྱུད་ཀྱི་རྟགས་མེད་པས་དངོས་སྨྲ་དག་དབུ་མ་པ་ལ་རྟགས་ཆོས་ཅན་མཐུན་སྣང་བ་མེད་པ་དང་། དེས་ན་རྟགས་དེ་རྒོལ་བ་གཉིས་ཀས་ཚད་མ་ཙམ་གྱིས་གྲུབ་པ་ཞིག་ཡིན་ན་དེ་ཕྱི་རྒོལ་རང་ཉིད་ཀྱི་རང་མཚན་གྱིས་གྲུབ་པ་ལ་མི་བསླུ་བར་སོང་བའི་ཚད་མས་གྲུབ་པ་ཡིན་པར་ཁས་བླངས་ཏེ་ཁོ་རང་ལ་དེ་ལྟར་གྲགས་པའི་གཞན་གྲགས་ཀྱི་གཏན་ཚིགས་ཡིན་གྱི་དབུ་མ་པ་ལ་དེ་ལྟར་གྲགས་པ་མ་ཡིན་ནོ། །དེ་འདྲའི་གཞན་གྲགས་ཀྱིས་བསྒྲུབ་བྱ་བསྒྲུབ་དགོས་པའི་དབང་རྟུལ་དེ། དེ་སྒྲུབ་ཀྱི་བསྒྲུབ་བྱ་ལ་ཡིད་དཔྱོད་ཀྱི་ངེས་པ་དང་བསྒྲུབ་བྱ་ལ་ཆ་མཉམ་མམ་དོན་འགྱུར་གྱི་ཐེ་ཚོམ་ཅན་གཉིས་ལ་ནི་གཞན་གྲགས་ཀྱི་རྟགས་ཡང་དག་འགོད་པ་སྐབས་སུ་བབས་པའི་ཕྱི་རྒོལ་དང་། སྒྲུབ་བྱེད་འཕེན་པའི་ཐལ་འགྱུར་འདོད་པ་སྐབས་སུ་བབས་པའི་ཕྱི་རྒོལ་ངེད་གཉིས་ཀའི་གཞི་མཐུན་ཡིན་པ་ཡོད་དེ། བསྒྲུབ་བྱ་ལ་ཐེ་ཚོམ་ཅན་དང་ཡིད་དཔྱོད་ཀྱི་ངེས་པ་རྙེད་པའི་ཕྱི་རྒོལ་འགའ་ཞིག་ལ་ནི་སྒྲུབ་བྱེད་འཕེན་པའི་ཐལ་འགྱུར་གྱིས་ལོག་རྟོག་གི་རྩེ་སྔར་བཅོམ་པ་ལས་ཀྱང་ལྷག་པར་བཅོམ་ནས་རྟགས་ཡང་དག་བཀོད་པ་ན་བསྒྲུབ་བྱ་ངེས་པའི་རྗེས་དཔག་སྐྱེ་བ་ཡང་ཡོད་པའི་ཕྱིར། སྒྲུབ་བྱེད་འཕེན་པའི་ཐལ་འགྱུར་ཡང་དག་འགོད་པ་སྐབས་སུ་བབས་པའི་ཕྱི་རྒོལ་ལ་ནི་བསྒྲུབ་བྱ་རྟོགས་རུང་ཡིན་ཀྱང་བསྒྲུབ་བྱའི་ལོག་ཕྱོགས་འདོད་ཞེན་གྱིས་འདོད་པའི་ཕྱི་རྒོལ་དང་། བསྒྲུབ་བྱ་ལ་ཡིད་དཔྱོད་ཀྱི་ངེས་པ་སྐྱེ་བ་དང་། བསྒྲུབ་བྱ་ལ་ཐེ་ཚོམ་ཅན་དང་གསུམ་ཡོད་ཀྱང་། དེ་སྒྲུབ་ཀྱི་རྟགས་ཡང་དག་འགོད་པ་སྐབས་བབས་ལ་ནི་ཕྱི་མ་གཉིས་གང་རུང་དགོས་ཀྱི་བསྒྲུབ་བྱའི་ལོག་ཕྱོགས་ལ་འདོད་ཞེན་ཆེ་བ་ཅན་མེད་དེ། སྒྲུབ་བྱེད་འཕེན་པའི་ཐལ་འགྱུར་གྱིས་ལོག་རྟོག་གི་རྩེ་མཆོག་ཐུབ་པའི་དེ་གསུམ་ཡོད་པ་གང་ཞིགརྟགས་ཡང་དག་འགོད་པ་སྐབས་བབས་། ནི། རྟགས་ཡང་དག་བཀོད་པ་དེས་བསྒྲུབ་བྱ་ངེས་པའི་ཚད་མ་སྐྱེ་ཐུབ་པ་ཅན་དེ་ཡིན་ཀྱང་བསྒྲུབ་བྱའི་ལོག་ཕྱོགས་ལ་འདོད་ཆེན་ཆེ་བ་ཅན་ནི་ཐོག་མར་སྒྲུབ་བྱེད་འཕེན་པའི་ཐལ་འགྱུར་གྱིས་ལོག་རྟོག་གི་རྩེ་གཅོག་པ་ལ་སོགས་ཐབས་དུ་མ་སྔོན་དུ་མ་སོང་བར་རྟགས་ཡང་དག་བཀོད་ཀྱང་བསྒྲུབ་བྱ་ངེས་པའི་ཚད་མ་མི་སྐྱེ་བའི་ཕྱིར། བར་འདིར་དེ་ལྟར་ཤེས་པར་བྱའོ། །ཡང་ཁ་ཅིག་ན་རེ། མྱུ་གུ་ཆོས་ཅན། རྟེན་འབྲེལ་མ་ཡིན་པར་ཐལ། བདེན་པར་གྲུབ་པའི་ཕྱིར། ཞེས་པའི་ཐལ་འགྱུར་དེ། སྒྲུབ་བྱེད་འཕེན་པའི་ཐལ་འགྱུར་ཡང་དག་ཏུ་སོང་བའི་བྱེད་ལ་བརྟེན་ནས་སྐྱེས་པའི་མྱུ་གུ་བདེན་མེད་དུ་རྟོགས་པའི་རྗེས་དཔག་ཡོད་པར་ཐལ། འགལ་བརྗོད་ཀྱི་ཐལ་འགྱུར་གྱིས་མྱུ་གུ་བདེན་མེད་དུ་རྟོགས་པ་ཡོད་པ་གང་ཞིགའགལ་བརྗོད་ཀྱི་ཐལ་འགྱུར་གྱིས་དངོས་སུ་མྱུ་གུ་བདེན་མེད་དུ་རྟོགས་པའི་རྗེས་དཔག་སྐྱེ་ཐུབ་ན། དེ་འདྲའི་ཐལ་འགྱུར་གྱིས་བདེན་ཞེན་གྱིས་རྩེ་གཅོག་པ་ལ་བརྟེན་ནས་རྟགས་ཡང་དག་བཀོད་པས་མྱུ་གུ་བདེན་མེད་དུ་རྟོགས་པ་ཞིག་དགོས་པའི་ཕྱིར། འདོད་ན། དེ་འདྲའི་ཐལ་འགྱུར་དེ་སྒྲུབ་བྱེད་འཕེན་པའི་ཐལ་འགྱུར་ཡང་དག་ཏུ་འགོད་པ་སྐབས་སུ་བབས་པའི་གང་ཟག་དང་། མྱུ་གུ་བདེན་མེད་དུ་རྟོགས་པའི་རྗེས་དཔག་གམ་རང་རྒྱུད་ལ་སྐྱེ་ཁ་མའི་གང་ཟག་གཞི་མཐུན་ཡོད་པར་ཐལ། མྱུ་གུ་ཆོས་ཅན་ཞེས་པ་ནས། རྗེས་དཔག་ཡོད་པར་འདོད་པའི་ཕྱིར། འདོད་ན། རྟེན་འབྲེལ་གྱི་རྟགས་ཀྱིས་མྱུ་གུ་བདེན་མེད་དུ་སྒྲུབ་པ་སྐབས་སུ་བབས་པའི་གང་ཟག་དང་། དེ་འདྲའི་སྒྲུབ་བྱེད་འཕེན་པའི་ཐལ་འགྱུར་ཡང་དག་འགོད་པ་སྐབས་སུ་བབས་པའི་གང་ཟག་གི་གཞི་མཐུན་ཡོད་པར་ཐལ། དེ་འདྲའི་ཐལ་འགྱུར་དེ། སོགས་ནས། སྐྱེ་ཁ་མའི་གང་ཟག་གི་གཞི་མཐུན་འདོད་པའི་ཕྱིར་ན། ཁ་ཅིག་འདིར་མ་ཁྱབ་ཟེར་ཡང་ཚད་ཞེན་ཡིན། །ཁོ་བོ་འདོད་དེ། འོ་ན་དེ་འདྲའི་གང་ཟག་ཁོ་བོས་རང་ཡིན་པར་ཐལ། དེ་འདྲའི་གཞི་མཐུན་ཡིན་པ་ཡོད་པའི་ཕྱིར། འདོད་ན། དེ་འདྲའི་གཞི་མཐུན་གྱི་གང་ཟག་ཆོས་ཅན། མྱུ་གུ་བདེན་གྲུབ་ཏུ་བདེན་ཞེན་གྱིས་འདོད་པའི་གང་ཟག་ཡིན་པར་ཐལ། གང་ཟག་དེ་ནི་དེ་འདྲའི་སྒྲུབ་བྱེད་འཕེན་པའི་ཐལ་འགྱུར་འགོད་པ་སྐབས་བབས་ཀྱི་གང་ཟག་ཡིན་པའི་ཕྱིར་ན་འདིར་མ་ཁྱབ་སྟེ། དེ་འདྲའི་གཞི་མཐུན་གྱི་གང་ཟག་གི་མྱུ་གུ་བདེན་མེད་ལ་ཡིད་དཔྱོད་ཀྱིས་ངེས་པ་དང་དེ་ལ་ཐེ་ཚོམ་སྐྱེས་པ་གཉིས་གང་རུང་དེ་ཡིན་གྱི། དེ་འདྲའི་སྒྲུབ་བྱེད་འཕེན་པའི་ཐལ་འགྱུར་འགོད་པའི་སྐབས་བབས་ཐམས་ཅད་དེ་གཉིས་ཀྱི་གཞི་མཐུན་མ་ཡིན་པའི་ཕྱིར། དེར་ཐལ། དེ་འདྲའི་སྒྲུབ་བྱེད་འཕེན་པའི་ཐལ་འགྱུར་འགོད་པ་སྐབས་བབས་ལ་སྟོང་ཉིད་རྟོགས་རུང་ཡིན་ཀྱང་བདེན་ཞེན་གྱིས་མྱུ་གུ་བདེན་གྲུབ་ཏུ་དམ་བཅའ་བ་གཅིག་དང་། །མྱུ་གུ་བདེན་མེད་ལ་དོན་འགྱུར་གྱི་ཐེ་ཚོམ་ཅན་དུ་མ་ཡོད་པ་དང་། དེའི་སྔ་མ་དེ་དེ་འདྲའི་གཞི་མཐུན་མིན་ཞིང་ཕྱི་མ་དེ་དེ་འདྲའི་གཞི་མཐུན་ཡིན་པའི་ཕྱིར། ཟུར་དང་པོ་གྲུབ་སྟེ། སྟོང་ཉིད་རྟོགས་རུང་དུ་སོང་བའི་དངོས་སྨྲ་བ་དེ་དེ་ཡིན་པའི་ཕྱིར། ཟུར་གཉིས་པ་གྲུབ་སྟེ། དངོས་སྨྲ་བ་འགའ་ཞིག་གིས་དབུ་མའི་བསྟན་བཅོས་ལ་སྦྱངས་པས་དོན་འགྱུར་གྱི་ཐེ་ཚོམ་སྐྱེས་པ་དེ་དེ་ཡིན་པའི་ཕྱིར། ཟུར་གསུམ་པ་གྲུབ་སྟེ། བདེན་ཞེན་གྱིས་བདེན་གྲུབ་དམ་བཅའ་བའི་གང་ཟག་ལ་སྒྲུབ་བྱེད་འགོད་པ་སྐབས་བབས་ཡོད་ཀྱང་རྟགས་ཡང་དག་འགོད་པ་སྐབས་བབས་མེད་པ་འོག་ཏུ་འཆད་པ་གང་ཞིགམྱུ་གུ་བདེན་མེད་ལ་དོན་འགྱུར་གྱི་ཐེ་ཚོམ་ཅན་སོགས་ལ་སྒྲུབ་བྱེད་འགོད་པ་དང་རྟགས་ཡང་དག་འགོད་པ་སྐབས་སུ་བབས་པའི་གཞི་མཐུན་ཡོད་པ་བཤད་ཟིན་པའི་ཕྱིར། གོང་གི་མ་ཁྱབ་མཚམས་ཀྱི་རྩ་བར་འདོད་མི་ནུས་ཏེ། དེ་འདྲའི་གཞི་མཐུན་གྱི་གང་ཟག་དེ་ནི་རྟེན་འབྲེལ་གྱི་རྟགས་ཀྱིས་མྱུ་གུ་བདེན་མེད་དུ་སྒྲུབ་པ་སྐབས་སུ་བབས་པའི་གང་ཟག་ཀྱང་ཡིན་པའི་ཕྱིར། ཁྱབ་སྟེ། མྱུ་གུ་བདེན་མེད་དུ་སྒྲུབ་པའི་རྟེན་འབྲེལ་གྱི་རྟགས་ཡང་དག་འགོད་པ་སྐབས་སུ་བབས་པའི་ཕྱི་རྒོལ་དུ་བདེན་མེད་ཡིད་དཔྱོད་ཀྱི་ངེས་པ་གཅིག་དང་དོན་འགྱུར་གྱི་ཐེ་ཚོམ་མམ་ཆ་མཉམ་པའི་ཐེ་ཚོམ་གང་རུང་གཅིག་དགོས་ཀྱི། བདེན་ཞེན་ཤིན་ཏུ་ཆེ་བ་དང་བདེན་མེད་རྟོགས་ཟིན་པ་རྣམས་ནི་དེ་འདྲའི་ཡང་དག་འགོད་པ་སྐབས་སུ་བབས་པའི་ཕྱི་རྒོལ་དུ་མ་རུང་བའི་ཕྱིར། དང་པོ་གྲུབ་སྟེ། རྣམ་འགྲེལ་ལས། སྒྲ་ཆོས་ཅན། མི་རྟག་སྟེ། བྱས་པ་ཡིན་པའི་ཕྱིར། ཞེས་པ་ཕྱི་རྒོལ་ལ་རྟགས་ཡང་དག་འགོད་ཚེ་བྱས་པ་དེ་སྒྲ་ལ་ཡོད་པ་ཁོ་ན་ཡིན་པའི་ཕྱིར། ཞེས་ངེས་བཟུང་མ་སྦྱར་ན་བྱས་པ་སྒྲ་ལ་གྲུབ་པའི་ཕྱོགས་ཆོས་མི་རྟོག་པར་འགྱུར་རོ་ཞེས་པ་དེ་འདྲའི་ངེས་བཟུང་གི་ཚིག་དེ་བྱས་པ་དངོས་སུ་སྦྱར་བ་མེད་ཀྱང་སྐབས་དེར་སྒྲ་བྱས་པ་ཡིན་པར་བརྗོད་འདོད་ནས་སྨྲས་པ་ཡིན་པས་ན་སྔ་རྒོལ་གྱིས་བརྗོད་འདོད་ཀྱི་བར་ལས། ཕྱི་རྒོལ་གྱིས་བྱས་པ་སྒྲ་ལ་ཡོད་པ་ཁོ་ན་ཡིན་པའི་མི་ལྡན་རྣམ་གཅོད་དེ་དག་གི་དོན་ནི་རྟོགས་པར་འགྱུར་ཏེ། དཔེར་ན་གནག་པ་འཕོངས་སྐྱེན་པ་ཁོ་ན་ཡིན་ཞེས་ངེས་བཟུང་མ་སྦྱར་ཀྱང་འཕོངས་སྐྱེན་པ་མི་ལྡན་པ་གཅོད་འདོད་པའི་སྒོ་ནས་གནག་པ་འཕོངས་སྐྱེན་པ་དེ་གཞན་ལ་ལྡན་པ་མི་གཅོད་པ་བཞིན་ནམ། སྲིད་སྒྲུབ་ཁོ་ན་འཕོངས་སྐྱེན་ཞེས་མ་བརྗོད་ཀྱང་སྲིད་སྒྲུབ་ལྟ་བུའི་འཕོངས་སྐྱེན་པ་མེད་པར་བརྗོད་འདོད་ནས་སྲིད་སྒྲུབ་འཕོངས་སྐྱེན་ཞེས་བརྗོད་པ་ན་སྲིད་སྒྲུབ་ལྟ་བུའི་འཕོངས་སྐྱེན་པ་གཞན་ལ་ལྡན་པ་གཅོད་པ་བཞིན་ནོ། །ཞེས་གཏན་ཚིགས་འགོད་པ་སྐབས་བབས་ལ་སྔ་རྒོལ་གྱིས་བསྟན་པའི་རྟགས་ཀྱི་ཕྱོགས་ཆོས་སོགས་སྔ་རྒོལ་གྱི་བརྗོད་འདོད་ལྟར་རྟོགས་ནུས་པ་ཞིག་དགོས་པར་གསུངས་ལ། དེ་འདྲ་ལ་བསྒྲུབ་བྱ་ཡིད་དཔྱོད་ཀྱིས་ངེས་པ་སོགས་དགོས་པའི་ཕྱིར། རྟགས་གཉིས་པ་གྲུབ་སྟེ། རྣམ་འགྲེལ་ལས། གཏན་ཚིགས་ནི་བསྒྲུབ་བྱ་ལ་ཐེ་ཚོམ་སྐྱེས་པའི་ཕྱི་རྒོལ་ལ་བརྗོད་པ་ཡིན་པའི་ཕྱིར་ན་ཚད་མ་བསལ་བའི་གཏན་ཚིགས་ནི་གཏན་ཚིགས་སུ་འཛུགས་པའི་རྟེན་མ་ཡིན་ཏེ། དེ་ལ་ཚད་མའི་གནོན་འབབ་པའི་ཕྱིར། གནོད་པའི་ཚད་མ་ལ་དུ་ཡོད་ཅེ་ན། རྗེས་སུ་དཔག་པས་དེ་རྗེས་དཔག་ལ་གསུམ་དུ་དབྱེ་བ་ཡི་སྒོ་ནས་མངོན་སུམ་དང་། དངོས་སྟོབས་རྗེས་དཔག་དང་། གྲགས་པའི་རྗེས་དཔག་དང་གནོད་པའི་ཚད་མ་དེ་ལ་རྣམ་པ་བཞིར་བཤད་དོ། །ཅེས་རྐང་བ་དང་པོས་གཏན་ཚིགས་འགོད་པ་སྐབས་བབས་ལ་བསྒྲུབ་བྱ་ལ་ཐེ་ཚོམ་སྐྱེས་པ་གཅིག་དགོས་པར་བསྟན། གཉིས་པས་ཚད་མས་བསལ་བ་གཏན་ཚིགས་ཀྱི་རྟེན་འབྲེལ་ཏེ་གཏན་ཚིགས་ཡང་དག་མ་ཡིན་པར་བསྟན་ནས། ལྷག་མས་མ་གྲུབ་པའི་རྟགས་ལོགས་པའི་རྟགས་དང་བདེན་གྲུབ་ཁས་བླངས་པ་སོགས་རྟགས་དང་ཁས་བླངས་གཉིས་ལ་གནོད་པའི་ཚད་མ་དུ་ཡོད་ཅེ་ན་བཞི་ཡོད་ཅེས་བཤད་པའི་ཕྱིར་རོ། །དེ་ཡང་ཕྱོགས་གླང་གིས། མངོན་སུམ་དོན་དང་དངོས་སྟོབས་རྗེས་དཔག་དང་། །ཡིད་ཆེས་རྗེས་དཔག་དང་། གྲགས་པའི་རྗེས་དཔག་རྣམས་ནི་རང་གི་རྟེན་རྟགས་ལྟར་སྣང་ལ་གནོན་པའི་ཚད་མའོ། །ཞེས་གསུངས་པའི་དོན་ཡིན་པའི་ཕྱིར། བྱས་པ་ལ་ཁོ་ན་རེ། མྱུ་གུ་ཆོས་ཅན། རྟེན་འབྲེལ་མ་ཡིན་པར་ཐལ། བདེན་པར་གྲུབ་པའི་ཕྱིར། ཞེས་པའི་ཐལ་འགྱུར་དེ་ཐལ་འགྱུར་ཡང་དག་ཏུ་འགྲོ་ཁ་མའི་གང་ཟག་དང་། སོང་མ་ཐག་པའི་ཕྱི་རྒོལ་མྱུ་གུ་བདེན་མེད་དུ་ཡིད་དཔྱོད་ཀྱི་ངེས་པ་གཅིག་དང་། དེ་ལ་དོན་འགྱུར་གྱི་ཐེ་ཚོམ་ཅན་དང་གཉིས་ཡོད་པར་ཐལ། དེ་འདྲའི་ཐལ་འགྱུར་འགོད་པ་སྐབས་སུ་བབས་པའི་ཕྱི་རྒོལ་ལ་དེ་ལྟར་ཡོད་པའི་ཕྱིར། རྟགས་ཁས་ཟེར་ན། ལུགས་འདིར་མ་ཁྱབ་སྟེ། དེ་འདྲའི་ཐལ་འགྱུར་དེ་ཐལ་འགྱུར་ཡང་དག་ཏུ་འགྲོ་ཁ་མ་དང་སོང་མ་ཐག་པའི་གང་ཟག་ནི་སྔར་ཐལ་འགྱུར་སོགས་རྒྱུ་མཚན་གང་གིས་ཀྱང་བདེན་མེད་ལ་ཐེ་ཚོམ་ཙམ་ཡང་མ་སྐྱེས་པའི་གང་ཟག་དེ་ཡིན་པས་ན་དེ་འདྲའི་ཐལ་འགྱུར་དེ་ཐལ་འགྱུར་ཡང་དག་ཏུ་འགྲོ་ཁ་མ་མ་ཟད་སོང་མ་ཐག་པ་དེ་ཡང་བདེན་ཞེན་ཅན་ཡིན་པ་འཆར་འགྱུར་ལྟར་ཡིན་ཞིང་། དེ་འདྲའི་ཐལ་འགྱུར་འགོད་པ་སྐབས་བབས་ལ་དམ་བཅས་ལ་བདེན་ཞེན་ཆེ་བ་མེད་པ་བཤད་ཟིན་ལ། ཐལ་འགྱུར་བའི་ལུགས་འདི་ལ་དེ་འདྲའི་ཡིད་དཔྱོད་དང་ཐེ་ཚོམ་ཅན་དང་། དེ་གཉིས་མ་ཡིན་པ་ལ་ཡང་གཞན་གྲགས་དང་ཐལ་བ་གང་བཀོད་ཀྱང་དབུ་མའི་ལྟ་བ་སྐྱེ་ཐུབ་པར་བཞེད་པའི་ཕྱིར། ཟུར་ཕྱི་མ་དེར་ཐལ། དེ་ལྟར་གཞན་གྲགས་དང་ཐལ་བ་གང་བཀོད་ཀྱང་དབུ་མའི་ལྟ་བ་རྙེད་ཐུབ་པ་མ་ཟད་གཞན་གྲོཊ་ལས་ཀྱང་ཐལ་འགྱུར་ལྷག་པར་བཟང་བར་འདོད་པའི་ཕྱིར། དེར་ཐལ། ཐལ་འགྱུར་གྱིས་མྱུ་གུ་སོགས་ལ་བདེན་ཞེན་ཆེ་བའི་རྩེ་གཅོག་པ་ལྟ་བུ་སྒྲུབ་བྱའི་ལོག་ཕྱོགས་ལ་ཞེན་པ་ཆེ་བའི་རྩེ་གཅོག་ཐུབ་པ་དབུ་ཚད་པ་ཀུན་མཐུན་ལ། ཁྱད་པར་དུ་ཐལ་འགྱུར་གྱི་བདེན་མེད་རྟོགས་པའི་རྗེས་དཔག་བསྐྱེད་ཐུབ་པར་འདུ་བ་བཞེད་པའི་ཕྱིར། དེར་ཐལ། དབང་རྟུལ་ལ་རྡོ་རྗེ་གཟེགས་མའི་གཞན་གྲགས་ཀྱི་སྐྱེ་བ་རང་བཞིན་གྱིས་མེད་པར་རྟོགས་པར་བྱེད་པ་ལ། ཐོག་མར་མཐའ་བཞི་འགོག་པའི་ཐལ་འགྱུར་གྱིས་ལོག་རྟོག་གི་རྩེ་གཅོག་དགོས་ཀྱི། ཐོག་མ་ནས་དེ་ལ་གཞན་གྲགས་བཀོད་ཀྱང་རང་བཞིན་མེད་པར་རྟོགས་པའི་ལྟ་བ་སྐྱེ་མི་ཐུབ་པ་གང་ཞིག་དབང་རྣོན་ལ་གཞན་གྲགས་ཀྱི་གཏན་ཚིགས་མ་བཀོད་ཀྱང་མཐའ་བཞིའི་སྐྱེ་བ་འགོག་པའི་ཐལ་འགྱུར་ཙམ་གྱིས་རང་བཞིན་མེད་རྟོགས་ཀྱི་ལྟ་བ་སྐྱེད་ཐུབ་པའི་ཕྱིར། རྟགས་དང་པོ་གྲུབ་སྟེ། ལམ་རིམ་ལས། གང་གི་ཕྱིར་ན་བདག་དང་གཞན་དང་གཉིས་ཀ་ལས་སྐྱེ་བ་དང་། རྒྱུ་ལས་མ་ལྟོས་ཡོད་པ་མིན་པས་དངོས་རྣམས་རང་བཞིན་བྲལ། ཞེས་སོགས་གོང་དུ་མཐའ་བཞི་ལས་སྐྱེ་བ་ལ་གནོད་བྱེད་ཀྱི་རིགས་པ་དུ་མའི་བརྗོད་པ་རྣམས་གྱི་དོན་བསྡུས་ནས་གསུང་པ་འདི། དབང་རྟུལ་ལ་ཐོག་མར་ཐལ་བ་བཀོད་ནས་ལོག་རྟོག་གི་རྩེ་གཅོག་པའི་འབྲས་བུ་ལ་རྟགས་ཡང་དག་ལ་བརྟེན་ནས་རང་བཞིན་མེད་པར་རྟོགས་པའི་རྗེས་དཔག་ཇི་ལྟར་སྐྱེ་བའི་ཚུལ་བསྟན་པ་ཡིན་གྱི་དང་པོ་ནས་ཕྱི་རྒོལ་དབང་རྟུལ་ལ་གཞན་གྲགས་ཀྱི་གཏན་ཚིགས་དེ་ལྟར་བཀོད་པ་བསྟན་པ་མ་ཡིན་ནོ། །ཞེས་གསུངས་པའི་ཕྱིར། རྟགས་གཉིས་པ་གྲུབ་སྟེ། ལམ་རིམ་ལས། དེ་ལྟར་བདག་ལས་སྐྱེ་བ་ལ་སོགས་པ་མུ་བཞིའི་སྐྱེ་བ་ལ། བུདྡྷ་པཱ་ལི་ཏ་དང་ཚིག་གསལ་གྱི་ཐལ་འགྱུར་གྱི་གནོད་པ་རྣམས་ཕྱི་རྒོལ་གྱིས་མཐོང་བ་ལ་བརྟེན་ནས་མཐའ་བཞི་ལས་སྐྱེ་བ་མེད་པའི་མཐའ་བཞི་ལས་སྐྱེ་བ་བཀག་པ་དེ་ཕྱི་རྒོལ་གྱི་ངོར་འགྲུབ་ལ། མཐའ་བཞི་ལས་སྐྱེ་བ་མེད་པར་གནས་པ་དེ་ལ་ནི་མཐའ་བཞི་ལས་སྐྱེ་བ་མེད་ན་སྐྱེ་ཚུལ་དེ་བཞི་ལས་གཞན་མེད་.པས་དངོས་པོ་རྣམས་རང་བཞིན་གྱིས་སྐྱེ་བ་མེད་པས་ཁྱབ་པ་ཡང་། སྔར་མཐའ་གཞན་འགོག་པའི་སྐབས་ཏེ་སྐྱེ་བའི་མཐའ་གཞན་བདག་སྐྱེ་སོགས་འགོག་པའི་སྐབས་སུ་རང་རང་གིས་ཁྱབ་པ་འགྲུལ་ཚུལ་བཤད་པ་ལྟར་འགྲུབ་པོ། །དེ་ལྟར་ཐལ་འགྱུར་གྱིས་མཐའ་བཞིའི་སྐྱེ་བ་བཀག་པ་དང་དེ་བཀག་པས་རང་བཞིན་གྱིས་སྐྱེ་བ་མེད་པས་ཁྱབ་པ་ཡང་རྟོགས་ལ་རང་བཞིན་གྱིས་སྐྱེ་བ་མེད་པར་རྟོགས་ན་སྤྱིར་དངོས་པོ་རྣམས་ཀྱང་རང་བཞིན་གྱིས་མེད་པར་རྟོགས་པར་འགྱུར་བ་དེའི་ཕྱིར་ན་དངོས་པོ་རྣམས་ལ་རང་བཞིན་མེད་པ་ཡང་རྡོ་རྗེ་གཟེགས་མའི་ཐལ་འགྱུར་རྒྱུ་རིགས་པ་དེ་ལ་བརྟེན་ནས་རྟོགས་པར་འགྱུར་དེ། དེ་ཡང་རྡོ་རྗེ་གཟེགས་མའི་གཞན་གྲགས་ཀྱིས་རྟོགས་པར་བྱེད་དགོས་སམ་སྙམས་ན་མི་དགོས་དེ། དེ་འདྲའི་དངོས་པོ་བདག་སྐྱེ་མེད་པ་ལ་སོགས་པའི་བསྒྲུབ་བྱེད་ངེས་པ་འདི་ནི་རྡོ་རྗེ་གཟེགས་མའི་གཞན་གྲགས་ཀྱི་བཟློག་དོན་འགོག་པའི་ཐལ་འགྱུར་རྣམས་རིམ་པས་བཀོད་པར་བྱས་པའི་ཚེ་ཐལ་འགྱུར་དེའི་བྱེད་པ་ལ་བརྟེན་ནས་དེ་ལྟར་ངེས་པའི་རྗེས་དཔག་སྐྱེ་བ་ཡིན་གྱི་དངོས་སུ་བདག་ལས་མི་སྐྱེ་བ་ལ་སོགས་པའི་དམ་བཅའ་སྒྲུབ་པའི་སྦྱོར་ངག་མེད་དོ། །ཞེས་གསུངས་པའི་ཕྱིར་རོ། །དེ་ལ་གཞན་གྲགས་ཀྱི་བཟློག་དོན་འགོག་པའི་ཐལ་འགྱུར་ནི། གྲངས་ཅན་གྱི་རྒྱུ་དུས་སུ་ཡོད་པར་འདོད་པའི་མྱུ་གུ་ཆོས་ཅན། སླར་ཡང་སྐྱེ་བ་དོན་མེད་དེ། རང་གི་བདག་ཉིད་གྲུབ་ཟིན་ནས་ཡོད་པའི་ཕྱིར། ཞེས་པའི་གཞན་གྲགས་ཀྱི་བཟློག་དོན་སླར་ཡང་སྐྱེ་བ་ལ་དོན་ཡོད་པ་དེ་འགོག་པ་ལ། གྲངས་ཅན་གྱིས་བདག་ལས་སྐྱེ་བར་འདོད་པའི་མྱུ་གུ་ཆོས་ཅན། རང་གི་བདག་ཉིད་མ་གྲུབ་པར་ཐལ། སླར་ཡང་སྐྱེ་བ་ལ་དགོས་པ་ཡོད་པའི་ཕྱིར། ཞེས་པ་ལྟ་བུའོ། །རྩ་བར་འདོད་མི་ནུས་ཏེ། དེ་འདྲའི་ཐལ་འགྱུར་ཐལ་འགྱུར་ཡང་དག་ཏུ་འགྲོ་ཁ་མ་དང་། སོང་མ་ཐག་གི་གང་ཟག་ལ་མྱུ་གུ་བདེན་ཞེན་གྱིས་འདོད་པའི་གང་ཟག་ཡིན་པས་ཁྱབ་པའི་ཕྱིར། དེར་ཐལ། དེ་འདྲའི་ཐལ་འགྱུར་དེ་ཐལ་འགྱུར་ཡང་དག་ཏུ་སོང་བ་ཐག་པ་དེས་རང་གི་བདེན་གྲུབ་ཏུ་དམ་བཅའ་བ་དེ་མ་དོར་བས་རྟགས་མ་གྲུབ་ཀྱི་ལན་ཡང་མི་འདེབས་ལ། བདེན་པར་གྲུབ་ན་རྟེན་འབྲེལ་མ་ཡིན་པས་ཁྱབ་དགོས་ཀྱི་བདེན་གྲུབ་ལ་རྟེན་འབྲེལ་མི་འཐད་པར་གོ་ནས་ཁྱབ་མེད་ཀྱི་ལན་ཡང་མི་འདེབས་པ་ལ་ལན་མི་ཐེབ་པར་མཐོང་པའི་གང་ཟག་ཡིན་པ་གང་ཞིགདེ་དེ་འདྲ་ཡིན་ན་འགྲོ་ཁ་མ་བདེན་ཞེན་ཅན་ཡིན་པ་སྨོས་མི་དགོས་པའི་ཕྱིར། དང་པོ་གྲུབ་སྟེ། དེ་འདྲའི་ཐལ་འགྱུར་ཐལ་འགྱུར་ཡང་དག་ཏུ་སོང་བ་ཐག་པའི་ཆོས་ཅན་དེ་ཡིན་པའི་ཕྱིར། ཁྱབ་སྟེ། ཐལ་འགྱུར་དེ་ཐལ་འགྱུར་ཡང་དག་ཏུ་སོང་མ་ཐག་ཐམས་ཅད་ལ་དེ་འདྲས་ཁྱབ་པའི་ཕྱིར། གཞན་ཡང་མཐའ་བཞིའི་སྐྱེ་བ་དེ་ཐལ་འགྱུར་ཙམ་གྱིས་བཀག་པས་ཀྱང་ཕྱི་རྒོལ་དབང་རྣོན་ལ་དངོས་པོ་རྣམས་རང་བཞིན་གྱིས་སྐྱེ་བ་མེད་པའི་ལྟ་བ་སྐྱེད་ཐུབ་པར་ཐལ། དེ་ལྟར་སྐྱེད་ཐུབ་པར་རྒྱས་སྲས་ཆེན་པོ་སངས་རྒྱས་བསྐྱངས་དང་། ཟླ་བའི་ཞབས་དང་། རྗེ་རིན་པོ་ཆེ་རྣམས་བཞེད་པའི་ཕྱིར། དེར་ཐལ། མཐའ་བཞིའི་སྐྱེ་བ་ཐལ་འགྱུར་ཙམ་གྱིས་བཀག་པའི་གྲུབ་དོན་བཤད་པ་ནས། བུདྡྷ་པཱ་ལི་ཏ་ལས། དེ་ལྟར་གང་གི་ཕྱིར་དངོས་པོ་རྣམས་ནི་ཐལ་འགྱུར་གྱི་རིགས་པས་དཔྱད་ན་མཐའ་བཞི་ལས་སྐྱེ་བ་རྣམ་པ་ཐམས་ཅད་དུ་མི་འཐད་པ་དེའི་ཕྱིར་ན་དངོས་པོ་རྣམས་རང་བཞིན་གྱིས་སྐྱེ་བ་མེད་པས། ཞེས་དང་། ཚིག་གསལ་ལས། ཐལ་འགྱུར་གྱིས་མཐའ་བཞིའི་སྐྱེ་བ་བཀག་པ་དེའི་རང་བཞིན་གྱིས་སྐྱེ་བ་ཡོད་པ་ཡིན་ནོ། །ཞེས་བྱ་བ་འདི་འགྲུབ་པ་ཡིན་ལ། ཞེས་དང་རྣམ་བཤད་ལས། དེ་ལྟར་ཐལ་འགྱུར་གྱིས་མཐའ་བཞིའི་སྐྱེ་བ་ཁེགས་ན་དངོས་པོ་རྣམས་རང་བཞིན་གྱིས་སྐྱེ་བ་འགག་པ་ཡང་སྔ་མའི་ཤུགས་ཀྱིས་གྲུབ་པས། ཞེས་དང་། རང་འགྲེལ་ལས། དམ་བཅའ་བ་བཞི་པོ་དེ། སོགས་ནས། མི་འདོད་པ་མ་ཡིན་ནོ། །ཞེས་གསུངས་པའི་ཕྱིར་རོ། །གཞན་ཡང་ཐལ་རང་གི་ཁྱད་པར་དེ་འགལ་བརྗོད་ཀྱི་ཐལ་འགྱུར་ཙམ་གྱིས་དབུ་མའི་ལྟ་བ་སྐྱེ་ཐུབ་པར་འདོད་པས་ཐལ་འགྱུར་བ་དང་། ཐལ་འགྱུར་ཙམ་གྱིས་དབུ་མའི་ལྟ་བ་སྐྱེ་མི་ཐུབ་པར་དབུ་མའི་ལྟ་བ་སྐྱེད་པ་ལ་རང་རྒྱུད་ཀྱི་སྒྲུབ་ངག་དགོས་པར་འདོད་པ་དེ་དབུ་མ་རང་རྒྱུད་པའི་དོན་མ་ཡིན་པར་ཐལ། ཐལ་འགྱུར་ཙམ་གྱིས་དབུ་མའི་ལྟ་བ་སྐྱེད་མི་ཐུབ་པའི་ཕྱིར། རྟགས་ཁས། འདོད་ན། ལམ་རིམ་ལས། ཐལ་འགྱུར་གྱིས་དབུ་མའི་ལྟ་བ་སྐྱེད་ཐུབ་པ་དང་། དེས་མི་ཐུབ་པར་རང་རྒྱུད་དགོས་པར་འདོད་པ་སྟེ། དེ་ལྟར་དོན་དམ་པ་སྟོང་ཉིད་ངེས་པའི་ལྟ་བ་དེ་ཕྱི་རྒོལ་གྱི་རྒྱུད་ལ་ཐལ་འགྱུར་དང་རང་རྒྱུད་ཀྱིས་སྐྱེད་ཚུལ་གྱི་སྒོ་ནས་ཀྱང་དབུ་མ་པ་ལ་མིང་འདོགས་ནའང་ཐལ་རང་གཉིས་སུ་གྲངས་ངེས་པ་ཡིན། ཞེས་གསུངས་པ་མི་འཐད་པར་ཐལ་ལོ། །གཞན་ཡང་ཚིག་གསལ་ལས། གང་ལས་གཏན་ཚིགས་དངདཔེ་བཀོད་པ་འབྲས་བུ་དང་བཅས་པར་འགྱུར་བ། འདི་ཙམ་ཞིག་གིས་བརྩད་པ་ན་ནི་ཅི་ཕ་རོལ་པོ་ཁས་ལེན་པར་མི་བྱེད་དམ། ཞེས་གསུངས་པ་མི་འཐད་པར་ཐལ། ལུང་དེས་བཤད་པ་ལྟར་སྦྱོར་བ་ཡང་དག་གི་སྒོ་ནས་བདག་སྐྱེ་མེད་པར་སྒྲུབ་པའི་རྟགས་དང་དཔེ་བཀོད་ནས་དེས་ནི་ཇི་ལྟར་བདག་སྐྱེ་མེད་པར་སྒྲུབ་ཐུབ་པ་ལྟར་དུ་བདག་སྐྱེ་འགོག་པའི་འགལ་བརྗོད་ཀྱི་ཐལ་འགྱུར་ཙམ་གྱིས་ཀྱང་བདག་སྐྱེ་མེད་པར་སྒྲུབ་ཐུབ་པ་མ་ཡིན་པའི་ཕྱིར་ཏེ། ཐལ་འགྱུར་ཙམ་གྱིས་བསྒྲུབ་བྱ་བསྒྲུབ་མི་ནུས་པའི་དམ་བཅའ་འཐད་པའི་ཕྱིར། བྱས་པ་ལ་ཁོ་ན་རེ། རྩ་བར་མ་ཁྱབ་སྟེ། ཚིག་གསལ་གྱི་ལུང་དེའི་དོན་ནི། ཐོག་མར་ཐལ་འགྱུར་གྱིས་ལོག་རྟོག་བཟློག་ནས་དེ་རྗེས་སུ་བདག་སྐྱེ་མེད་པའི་དམ་བཅའ་སྒྲུབ་པའི་རྟགས་འགོད་པའི་དོན་ཅན་ཡིན་གྱི་ཐལ་འགྱུར་ཙམ་གྱིས་བདག་སྐྱེ་མེད་པར་སྒྲུབ་ནུས་པའི་དོན་མ་ཡིན་པའི་ཕྱིར་ཟེར་ན། འོ་ན་ལུང་དེའི་འདི་ཙམ་ཞེས་པའི་ཙམ་སྒྲས་གཅོད་རྒྱུ་མེད་པར་ཐལ། ཙམ་སྒྲས་ཐལ་འགྱུར་ཙམ་གྱིས་བསྒྲུབ་ནུས་ཀྱི་རྟགས་སྦྱོར་འགོད་མི་དགོས་ཞེས་རྟགས་སྦྱོར་འགོད་དགོས་པ་གཅོད་པ་མ་ཡིན་པའི་ཕྱིར། རྟགས་ཁས། དེ་ལ་ཁོ་ན་རེ། ཙམ་སྒྲས་རྟགས་སྦྱོར་གཅོད་པ་མིན་ཀྱང་གཅོད་རྒྱུ་མེད་པས་མ་ཁྱབ་སྟེ། དེས་རང་རྒྱུད་ཀྱི་རྟགས་སྦྱོར་གཅོད་པ་ཡིན་པའི་ཕྱིར་ཟེར་ན་ཡང་། མི་འཐད་པར་ཐལ། ལུང་དེའི་སྐབས་སུ་ཙམ་སྒྲས་རང་རྒྱུད་དང་གཞན་གྲགས་གཉིས་ཀ་གཅོད་པ་ཡིན་པའི་ཕྱིར་ཏེ། གཞུང་འདི་ཕྱི་རྒོལ་ལ་རང་རྒྱུད་དང་གཞན་གྲགས་གང་ཡང་མ་བཀོད་ཀྱངཐལ་འགྱུར་ཙམ་ཀྱིས་བསྒྲུབ་བྱ་སྒྲུབ་པའི་གཞུང་ཡིན་པའི་ཕྱིར། མ་གྲུབ་ཟེར་ན། ཚིག་གསལ་མ་མཐོང་བར་ཟད་དོ། །གཞན་ཡང་ཚིག་གསལ་ལས། གཞན་ཀྱིས་དམ་བཅའ་བ་ལ་རངགི་རྗེས་སུ་དཔག་པའི་འགལ་བ་བརྗོད་པ་ནི་བྱ་དགོས་པས། ཞེས་པ་ནས། འདིར་རྗེས་སུ་དཔག་པས་གནོད་པ་བརྗོད་པ་ལ་དགོས་པ་གོ་ཅི་ཞིག་ཡོད། ཅེས་གསུངས་པ་མི་འཐད་པར་ཐལ། གཞུང་དེས་བསྟན་པའི་ཕྱི་རྒོལ་ལ་བསྒྲུབ་བྱ་སྒྲུབ་བྱེད་དུ་གཞན་གྲགས་བཀོད་ཀྱང་ཐལ་འགྱུར་ལས་ལྷག་པ་མིན་པ་དེ་ཁས་ལེན་མི་རིགས་པའི་ཕྱིར། རྟགས་ཁས། བྱས་པ་ལ་ཁོ་ན་རེ། འོ་ན་དབང་པོ་རྣོ་རྟུལ་གང་གིས་དབང་དུ་བྱས་ཀྱང་འགལ་བརྗོད་ཀྱི་ཐལ་འགྱུར་ཙམ་གྱིས་ཆོག་པར་ཐལ། ཁྱོད་ཀྱིས་གཞན་གྲགས་དང་ཐལ་འགྱུར་གཉིས་བསྒྲུབ་བྱ་བསྒྲུབ་ཐུབ་པ་ལ་ཁྱད་པར་མེད་པར་བཤད་ཚུལ་དེ་འཐད་པའི་ཕྱིར། མ་ཁྱབ་སྟེ། དབང་རྟུལ་འགའ་ཞིག་གིས་འགལ་བརྗོད་ཀྱི་གནོད་པ་མཐོང་བ་ཙམ་གྱིས་བསྒྲུབ་བྱ་ངེས་མི་ནུས་པའི་དེ་ལ་འགལ་བརྗོད་ཀྱིས་ལོག་རྟོག་གི་རྩེ་བཅོམ་ནས་དེའི་རྗེས་སུ་གཞན་གྲགས་དགོས་པ་ཡོད་པའི་ཕྱིར། དེར་ཐལ། འཇུག་པའི་བཤད་ཚུལ་དྲངས་ཟིན་པ་དང་། ཚིག་གསལ་ལས་ཀྱང་སངས་རྒྱས་བསྐྱངས་ཀྱི་འགྲེལ་ངག་དེས་རྒོལ་བ་འགའ་ཞིག་ལ་གཞན་གྲགས་ཅེས་ཀྱང་བརྗོད་དགོས་ནའང་བརྗོད་པ་ཡིན་ཞེས་བཤད་པའི་རྒྱུ་མཚན་ཡོད་པའི་ཕྱིར་ཏེ། གཞན་གྲགས་བཀོད་དགོས་པ་དག་ལ་གཞན་གྲགས་ཀྱང་བསྟན་ཞེས་བཤད་པ་ཡིན་པའི་ཕྱིར་རོ། །དེ་ལ་དབང་རྟུལ་གྱིས་གནོད་པ་མཐོང་བ་ཙམ་གྱིས་བསྒྲུབ་བྱ་ངེས་མི་ནུས་པ་ནི་དཔེར་ན་མྱུ་གུ་ཆོས་ཅན། སླར་སྐྱེ་བ་དོན་མེད་པར་ཐལ། རང་གི་རྒྱུ་དུས་སུ་གྲུབ་པའི་ཕྱིར། ཞེས་བྱས་ན་རྒྱུ་དུས་སུ་གྲུབ་ན་སླར་ཡང་སྐྱེ་བ་ལ་དགོས་པ་མེད་པ་ཙམ་ཤེས་ནས་བདག་སྐྱེ་ལ་སླར་སྐྱེ་བ་དོན་མེད་པའི་གནོད་པ་འབབ་པར་མཐོང་ཡང་ད་དུང་ཐེ་ཚོམ་ཙམ་ལས་བདག་སྐྱེ་མེད་པར་ངེས་མི་ཐུབ་པ་ལྟ་བུའོ། །གཞན་ཡང་རིགས་པའི་རྒྱ་མཚོ་ལས། ཕྱི་རྒོལ་ཐམས་ཅད་ལ་གཞན་གྲགས་ངེས་པར་བརྗོད་མི་དགོས་ཤིང་ཕྱི་རྒོལ་དབང་རྡུལ་འགའ་ཞིག་ལ་བརྗོད་དགོས་ན་འང་འགྲེལ་བའི་ངག་དེས་བརྗོད་པ་ཡིན་ཏེ། ཞེས་གསུངས་པ་མི་འཐད་པར་ཐལ། རིགས་པའི་རྒྱ་མཚོའི་གཞན་གྲགས་བརྗོད་མི་དགོས་པའི་རྒྱུ་མཚན་དབང་རྣོན་ལ་ཐལ་བ་ཙམ་གྱིས་ཆོག་པའི་དོན་མ་ཡིན་པའི་ཕྱིར། རྟགས་ཁས། དེར་ཐལ། དབང་པོ་རྣོ་རྟུལ་གང་ལ་ཡང་ཐལ་བས་རྗེས་དཔག་སྐྱེ་མི་ཐུབ་པའི་ཕྱིར། རྟགས་ཁས། གཞན་ཡང་འཕགས་པ་ཡབ་སྲས་ཀྱི་གཙོ་བོར་ཐལ་འགྱུར་གྱི་སྒོ་ནས་གཞན་གྱི་ལོག་རྟོག་བཀག་ནས་རང་གི་འདོད་པའི་དམ་བཅའ་སྒྲུབ་པ་མ་ཡིན་པར་ཐལ། རྟགས་སྦྱོར་ལ་མ་བརྟེན་པར་ཐལ་འགྱུར་གཅིག་པུས་ཕྱི་རྒོལ་ལ་བསྒྲུབ་བྱ་རྟོགས་པའི་རྗེས་དཔག་སྐྱེད་མི་ཐུབ་པའི་ཕྱིར། རྟགས་ཁས། འདོད་ན། རྩ་ཤེས་ལས། ནམ་མཁའི་མཚན་མཚོན་གཉིས་ངོ་བོ་ཉིད་ཀྱིས་མཚན་མཚོན་ཡིན་ན་མཚན་ཉིད་དེ་མཚོན་བྱ་དང་དུས་མཉམ་དང་མཚོན་བྱ་ལས་སྔ་བ་དང་མཚོན་བྱའི་རྗེས་སུ་གྲུབ་པ་གང་རུང་གི་སྒོ་ནས་མཚན་ཉིད་དེ་མཚོན་བྱ་ལ་འཇུག་པ་ཡིན་དགོས་ལ། གལ་ཏེ་ནམ་མཁའི་མཚན་ཉིད་སྒྲིབ་ཐོགས་མེད་པ་ལ་ནམ་མཁའ་སྔ་བར་གྱུར་པ་ཡིན་ན་ནི་དེ་ལས་མཚན་ཉིད་དེ་མེད་པར་ཐལ་བར་འགྱུར་ཏེ་དེ་དུས་མཚན་ཉིད་མ་གྲུབ་པའི་ཕྱིར། ཞེས་དང་། བྱེ་སྨྲས་ཟེར་བ་ལྟར་མྱ་ངན་ལས་འདས་པ་ནི་ཉོན་མོངས་པའི་རིགས་རྒྱུན་འགོག་ནུས་ཀྱི་དངོས་པོ་མིན་ཏེ། དེ་དངོས་པོ་ཡིན་ན་རྒ་བ་སྟེ་གཞན་དུ་འགྱུར་བ་དང་ཤི་བ་སྟེ་འཇིག་པའི་མཚན་ཉིད་ཅན་དུ་ཐལ་བར་འགྱུར་ཏེ། དངོས་པོ་ཡིན་པའི་ཕྱིར། །ཞེས་ཐལ་འགྱུར་གཉིས་གསུངས་པ་དང་། ཚིག་གསལ་ལས། རྒ་ཤིའི་མཚན་ཉིད་ཐལ་བར་འགྱུར། ཞེས་བྱ་བ་ལ་སོགས་པའི་བསྒྲུབ་བྱ་ཕལ་ཆེར་ཐལ་བ་སྒྲུབ་པ་ཁོ་ནའི་སྒོ་ནས་གཞན་གྱི་དམ་བཅའི་ཕྱོགས་སེལ་བར་མཛད་དེ། ཞེས་གསུངས་པ་རྣམས་མི་འཐད་པར་ཐལ་བ་དང་། བུདྡྷ་པཱ་ལི་ཏ་དང་ཚིག་གསལ་གཉིས་ཀྱི་མཐའ་བཞིའི་སྐྱེ་བ་འགོག་པའི་ཐལ་འགྱུར་གྱིས་མཐའ་བཞིའི་སྐྱེ་བ་དང་རང་བཞིན་གྱིས་སྐྱེ་བ་མི་ལེགས་པར་ཐལ་བ་དང་། ཀུན་ཏུ་རྒྱུ་སེན་རིང་གི་སྟོན་པ་ལ་ཁོ་བོས་ཅི་ཡང་མི་བཟོད་ཞུས་ཚེ་ཁྱོད་ཀྱི་ཅི་ཡང་མི་བཟོད་པ་དེ་ཡང་མི་བཟོད་དམ་ཞེས་ཁྱོད་ཀྱིས་ཅི་ཡང་མི་བཟོད་པ་དེ་ཡང་མི་བཟོད་པར་ཐལ། ཅི་ཡང་མི་བཟོད་པའི་ཕྱིར། ཞེས་ཁོ་རང་གི་ཁས་བླངས་རྟགས་སུ་བཀོད་པ་ལས་རྟགས་མ་གྲུབ་པའི་ཐལ་བ་ཙམ་གསུངས་པ་སོགས་མདོ་དུ་མར་དེ་ལྟར་བཤད་པ་མཐའ་དག་མི་འཐད་པར་ཐལ། ཐལ་འགྱུར་གྱིས་རྗེས་དཔག་སྐྱེད་མི་ཐུབ་པའི་ཕྱིར། རྟགས་ཁས། དེ་ལ་ཁོ་ན་རེ། མཐའ་བཞིའི་སྐྱེ་བ་མེད་པའི་དམ་བཅའ་བཞག་པ་དེ་རང་བཞིན་གྱིས་སྐྱེ་བ་མེད་པའི་དམ་བཅའ་ཡིན་པར་ཐལ། རྣམ་བཤད་ལས། རང་བཞིན་གྱིས་སྐྱེ་བ་མེད་པའི་དམ་བཅའ་བཞག་པ་དང་། ཞེས་གསུངས་པ་གང་ཞིག་རང་བཞིན་གྱིས་སྐྱེ་བ་མེད་པའི་དམ་བཅའ་དེ་ཡང་རྣམ་བཤད་དུ་མཐའ་བཞིའི་སྐྱེ་བ་མེད་པའི་དམ་བཅའ་ལ་བཞག་པ་ཡིན་པའི་ཕྱིར། རྟགས་རྣམ་བཤད་དུ་གསལ། འདོད་ན། མཐའ་བཞིའི་སྐྱེ་བ་མེད་པའི་དམ་བཅའ་དེ་དངོས་སུ་རང་བཞིན་གྱིས་སྐྱེ་བ་མེད་པའི་དམ་བཅའ་ཡིན་པར་ཐལ། རང་བཞིན་གྱིས་སྐྱེ་བ་མེད་པ་དེ་མཐའ་བཞིའི་སྐྱེ་བ་མེད་པ་དེ་མཐའ་བཞིའི་སྐྱེ་བ་མེད་པའི་དམ་བཅའ་གང་ཞིག་རང་བཞིན་གྱིས་སྐྱེ་བ་མེད་པ་དེ་མཐའ་བཞིའི་སྐྱེ་བ་མེད་པའི་ཤུགས་ཀྱི་དམ་བཅའ་མ་ཡིན་པའི་ཕྱིར་ཟེར་ན། རྣམ་པ་གཅིག་ཏུ་ན་མཐའ་བཞིའི་དམ་བཅའི་ནང་གི་གཞན་སྐྱེ་འགོག་པའི་དངོས་ཀྱི་དམ་བཅའ་དེ་དངོས་པོ་རྣམས་རང་བཞིན་གྱིས་སྐྱེ་བ་མེད་དེ་ཡིན་པས་དེ་སྤྱིར་བཏང་དུ་བྱས་ནས་རང་བཞིན་གྱིས་སྐྱེ་བ་མེད་པ་དེ་མཐའ་བཞིའི་སྐྱེ་བ་མེད་པའི་དངོས་ཀྱི་དམ་བཅའ་ཡིན་ཞེས་བྱས་ན་ཆོག་པ་ལྟར་སྣང་ཡང་། བདག་སྐྱེ་མེད་པའི་དངོས་ཀྱི་དམ་བཅའ་ནི་བདག་ལས་མི་སྐྱེ་བ་དེ་ཡིན་པ་དང་། གཉིས་ཀ་ལས་མི་སྐྱེ་བའི་དངོས་ཀྱི་དམ་བཅའ་དངོས་པོ་རྣམས་བདག་གཞན་གཉིས་ཀ་ལས་མི་སྐྱེ་བ་དང་། རྒྱུ་མེད་ལས་མི་སྐྱེ་བའི་དངོས་ཀྱི་དམ་བཅའ་དངོས་པོ་རྣམས་རྒྱུ་མེད་ལས་མི་སྐྱེ་བ་དེ་ཡིན་ཞིང་། དེ་དག་རང་བཞིན་གྱིས་སྐྱེ་བ་མེད་པ་མ་ཡིན་པར་ཀུན་རྫོབ་ཀྱི་ཆོས་ཡིན་པས་ན་དེ་དག་དབང་བཙན་པར་བྱས་ནས་མཐའ་བཞིའི་སྐྱེ་བ་མེད་པའི་དངོས་ཀྱི་དམ་བཅའ་དེ་རང་བཞིན་གྱིས་སྐྱེ་བ་མེད་པའི་དམ་བཅའ་ཡིན་པར་ཁས་མི་ལེན་ལ། འོན་ཀྱང་དངོས་པོ་རྣམས་མཐའ་བཞི་ལས་མི་སྐྱེ་བའི་དམ་བཅའ་བཞི་པོ་དེ་དངོས་སུ་གྲུབ་པའི་ཤུགས་ལ། དངོས་པོ་རྣམས་རང་བཞིན་གྱིས་སྐྱེ་བ་མེད་པའང་འགྲུབ་པར་འགྱུར་བས་ན་རང་བཞིན་གྱིས་སྐྱེ་བ་མེད་པ་དེ་མཐའ་བཞིའི་སྐྱེ་བ་མེད་པའི་ཤུགས་ཀྱི་དམ་བཅའ་ཡིན་རུང་བས་རྟགས་གཉིས་པ་མ་གྲུབ་བྱས་པ་ལ། ཁོ་ན་རེ། འོ་ན་མཐའ་བཞིའི་སྐྱེ་བ་མེད་པ་དེ་མེད་དགག་མ་ཡིན་པར་ཐལ། མཐའ་བཞིའི་དམ་བཅའི་བཐའ་བཞི་ལས་སྐྱེ་བ་མེད་དེ། ཞེས་དངོས་སུ་བརྗོད་པའི་ཤུགས་ལ་རང་བཞིན་གྱིས་སྐྱེ་བ་མེད་པ་ཡང་བཟུང་བའི་ཕྱིར་ན། མ་ཁྱབ་སྟེ། མེད་དགག་ཡིན་ན་རང་དངོས་སུ་བརྗོད་པའི་ཤུགས་ལ་ཆོས་གཞན་མ་ཡིན་དགག་དང་སྒྲུབ་པ་གང་རུང་མི་འཕེན་ཀྱང་མེད་དགག་འཕངས་པ་ཡོད་པ་གང་ཞིགམཐའ་བཞིའི་དམ་བཅའི་ཚིག་གིས་མེད་དགག་བཞི་དངོས་སུ་བརྗོད་ཚེ་དེ་རྟོགས་པའི་བློ་ཡང་དགག་བྱ་བཞི་པོ་བཅད་ཙམ་དུ་གནས་པ་ལས་སླར་ཆོས་ཞིག་ཡུལ་དུ་བསྒྲུབ་ནས་མི་འཛིན། དེའི་རྗེས་སུ་དེའི་ཤུགས་ལ་འཕངས་པའི་རང་བཞིན་གྱིས་སྐྱེ་བ་མེད་པ་དེ་དངོས་སུ་བློས་འཛིན་ཚེ་ཡང་རང་བཞིན་གྱིས་སྐྱེ་བ་བཀག་ཙམ་དུ་འཇོག་པ་ལས་ཆོས་གཞན་ཡུལ་དུ་མི་སྒྲུབ་པས་དེ་འདྲའི་མེད་དགག་ཤུགས་ལ་འཕངས་ཀྱང་མཐའ་བཞིའི་སྐྱེ་བ་མེད་པ་མ་ཡིན་དགག་ཏུ་མི་འགྱུར་ཞིང་དེས་ན་སྤྲོས་པ་མི་ཆོད་པའི་སྐྱོན་ཡང་མེད་པའི་ཕྱིར། གཉིས་པ་སླ། དང་པོ་གྲུབ་སྟེ། མེད་དགག་དངོས་སུ་བརྗོད་པའི་ཤུགས་ལ་ཆོས་གཞན་མ་ཡིན་དགག་དང་སྒྲུབ་པ་གང་ཡང་མི་འཕེན་པ་གང་ཞིགམེད་དགག་ཡོངས་སུ་བརྗོད་པའི་ཤུགས་ལ་མེད་དགག་གཞན་གཞན་འཕངས་པ་ཡོད་པའི་ཕྱིར། དང་པོ་གྲུབ་སྟེ། སྒྲས་ཆོས་གཞན་འཕངས་པ་ནི་སྒྲ་དེས་ཆོས་དེ་དངོས་སུ་བརྗོད་ཅིང་བློས་དངོས་སུ་རྟོགས་པ་ན་དངོས་སུ་རྟོགས་བྱ་དེ་དང་རིགས་གཅིག་པ་དེ་བློ་དེས་ཤུགས་ལ་རྟོགས་སོང་བའི་དོན་ཡིན་ལ།བློས་ཆོས་གཞན་ཞིག་དངོས་སུ་རྟོགས་པའི་ཤུགས་ལ་ཆོས་གཞན་ཞིག་རྟོགས་རྒྱུ་དེ་ནི་དངོས་སུ་རྟོགས་བྱ་དེ་དང་རིགས་གཅིག་པ་ཞིག་རྟོགས་ནུས་ཀྱི་རིགས་མི་གཅིག་པའི་ཆོས་རྟོགས་མི་སྲིད། སྒྲུབ་པ་དང་མ་ཡིན་དགག་གཉིས་ནི་མེད་དགག་དང་རིགས་གཅིག་མ་ཡིན་པའི་ཕྱིར། གཉིས་པ་གྲུབ་སྟེ། ཁྱད་གཞི་ང་རང་བཞིན་ཡོད་པ་དངོས་སུ་ཁེགས་པས་ང་རང་བཞིན་གྱིས་མེད་པ་དངོས་སུ་རྟོགས་པས་ཁྱད་ཆོས་ང་ཡི་མིག་སོགས་རང་བཞིན་མེད་པ་ཤུགས་ལ་འཕེན་པའི་ཕྱིར། དེར་ཐལ། མོ་གཤམ་བུ་མོ་མེད་ཅེས་པས་ཤུགས་ལ་མོ་གཤམ་བུ་མོའི་མཛེས་མི་མཛེས་སོགས་མེད་པར་གོ་བའི་ཕྱིར་དང་། སྔར་ཆོས་གཅིག་གི་སྟོང་ཉིད་དངོས་སུ་སྒོམ་ན་ཤུགས་ལ་ཆོས་ཀུན་གྱི་སྟོང་ཉིད་རྟོགས་པར་འགྲོ་བའི་སྒོ་ནས་ཆོས་ཀུན་གྱི་སྟོང་ཉིད་སྒོམ་པར་འགྲོ་བ་དང་། ཕུང་པོ་བདེན་འཛིན་གྱི་ཞེན་ཡུལ་སུན་མ་ཕྱུང་བར་དུ་གང་ཟག་རང་བཞིན་གྱིས་མེད་པར་མི་རྟོགས་པར་བཤད་[[;ནི་གང་ཟག་རང་བཞིན་གྱིས་མེད་པར་དངོས་སུ་རྟོགས་ན་ཕུང་པོ་བདེན་གྲུབ་ཤུགས་ལ་སུན་མི་ཕྱུང་བ་མེད་པས་གང་ཟག་རང་བཞིན་མེད་པར་རྟོགས་ན་ཕུང་པོ་བདེན་འཛིན་གྱི་ཞེན་ཡུལ་སུན་ཕྱུང་དགོས་པའི་དོན་ཡིན་པའི་ཕྱིར། རྣམ་བཤད་ལས། མཐའ་བཞིའི་སྐྱེ་བ་དངོས་སུ་ཁེགས་ན་རང་བཞིན་གྱིས་སྐྱེ་བ་དགག་པ་ཡང་ཤུགས་ཀྱིས་སྒྲུབ་པ་ཡིན་པས། ཞེས་དང་། རྩ་ཤེས་ལས། བདག་རང་བཞིན་གྱིས་གྲུབ་པ་ཉིད་ཡོད་པ་མ་ཡིན་ན། བདག་གི་སྟེ་ང་ཡི་མིག་སོགས་རང་བཞིན་གྱིས་ཡོད་པར་ག་ལ་འགྱུར། ཞེས་པ་ནི་རྟོགས་ཚུལ་ཡང་དེ་ལྟར་ཡིན་པར་གསུངས་པ་དང་། ཚིག་གསལ་ལས། ཇི་ལྟར་ཤིང་རྟ་མེས་ཚིག་ན་དེའི་ཡན་ལག་སྲོག་ཤིང་སོགས་ཀྱང་ཚིག་པས་བློས་མི་དམིགས་པ་དེ་བཞིན་དུ། རྣལ་འབྱོར་བ་དག་གིས་བདེན་མེད་དཔྱོད་པ་གང་གི་ཚེ་ང་རང་བཞིན་གྱིས་གྲུབ་པའི་བདག་མེད་པར་དངོས་སུ་རྟོགས་པ་དེ་ཉིད་ཀྱིས་ཚེ་ན་ཤུགས་ལ་ཕུང་པོ་དངོས་པོ་བདག་གི་བ་ཡང་བདག་པར་མེད་པར་རྟོགས་པར་འགྱུར་རོ། །ཞེས་གསུངས་པའི་ཕྱིར། དེ་ལ་ཁོ་ན་རེ། ལུང་དེ་གསུམ་ལ་མ་ཁྱབ་སྟེ། དེ་གསུམ་གྱི་དོན་ནི་ཁྱོད་ཀྱིས་བཤད་པ་ལྟར་མཐའ་བཞིའི་སྐྱེ་མེད་དང་གང་ཟག་གི་བདག་མེད་དངོས་སུ་རྟོགས་པ་ན་རང་བཞིན་གྱིས་སྐྱེ་མེད་དང་ང་ཡི་བདེན་མེད་ཀྱང་རྟོགས་པའི་དོན་མ་ཡིན་པར་བློ་སྔ་མས་མཐའ་བཞིའི་སྐྱེ་མེད་སོགས་རྟོགས་པའི་རྗེས་སུ་བློ་རྗེས་མས་རང་བཞིན་གྱིས་སྐྱེ་བ་མེད་པ་སོགས་རྟོགས་པའི་དོན་ཡིན་པའི་ཕྱིར་ཞེ་ན། དེ་མི་འཐད་དེ། ང་རང་བཞིན་གྱིས་མེད་པར་དངོས་སུ་རྟོགས་པའི་བློས་ཕུང་པོ་རང་བཞིན་མེད་པ་ཤུགས་ལ་ལེགས་པར་རྟོགས་པ་དང་ཕྱོགས་ཙམ་རྟོགས་པ་ལ་འཇིག་རྟེན་གྱི་ཐ་སྙད་རིགས་པའི་སྒོ་ནས་ང་རང་བཞིན་མེད་པར་རྟོགས་པའི་ཕུང་པོ་རང་བཞིན་མེད་པར་རྟོགས་ཞེས་བཤད་པ་ཡིན་གྱི་དེས་དེ་དངོས་སུ་རྟོགས་པའི་དོན་ཀྱང་མ་ཡིན་པའི་ཕྱིར། དེར་ཐལ། བདག་མེད་རྟོགས་པ་དེའི་ཚེ་བདག་གི་བདག་གི་བ་ཕུང་པོ་ཡང་བདག་མེད་དུ་རྟོགས་པར་གསུངས་པའི་ཕྱིར། དེར་ཐལ། ཚིག་གསལ་ལས། གང་གི་ཚེ་བདག་མེད་པར་རྟོག་པ་དེ་ཉིད་ཀྱི་ཚེ་ཕུང་པོའི་དངོས་པོ། །ཞེས་སོགས་གསུངས་པའི་ཕྱིར་རོ། །དེ་ལ་བདག་གི་ཞེས་པ་ནི་བདག་གི་བའི་ཕུང་པོ་སོགས་ལ་བདག་གི་བ་ཞེས་བརྗོད་པ་ཡིན་གྱི་བདག་གི་བ་དངོས་མ་ཡིན་ཏེ། བདག་གི་བ་ནི་མིག་སོགས་བདག་དང་ལྡན་པའི་གང་ཟག་ཡིན་ལ། བདག་གི་བ་ཞེས་པའི་སྐབས་ཀྱི་བདག་གི་བ་ཞེས་པ་ནི་གང་ཟག་གི་ཁྱད་ཆོས་མིག་སོགས་ལ་བྱེད་པའི་ཕྱིར། འདིར་རང་བཞིན་གྱིས་མེད་པར་རྟོགས་པའི་བློས་ཕུང་པོ་སོགས་རང་བཞིན་མེད་པར་ཤུགས་ལ་རྟོགས་པ་སོགས་གསུངས་པ་སོགས་ནི། ཆོས་གཅིག་བདེན་མེད་དུ་དངོས་སུ་རྟོགས་པའི་ཤུགས་ལ་ཆོས་གཞན་ཤུགས་ལ་ལེགས་པར་རྟོགས་པའང་ཡོད་ལ། ཆོས་གཞན་དེ་བདེན་པར་འཛིན་པའི་ཞེན་ཡུལ་སུན་ཕྱུང་ནས་གནོད་བྱས་ཀྱང་ཤུགས་ལ་མ་རྟོགས་པ་ཞིག་ཀྱང་ཡོད་པ་འདྲ་སྟེ། ཤུགས་ལ་རྟོགས་ན་ཡང་ཡུལ་དེ་རྟོགས་པ་ཡིན་དགོས་ལ། གང་ཟག་གི་བདག་མེད་རྟོགས་པའི་རྗེས་སུ་ཆོས་ཀྱི་བདག་མེད་དེ་སྒྱུ་མ་སོགས་ཀྱི་དཔེ་བསྒྲུབ་ནས་རྟོཊ་པར་བྱེད་དགོས་པར་གསུངས་པ་གང་ཞིགརྟོགས་ཟིན་པ་ལ་དེ་ལྟར་བསྒྲུབ་མི་དགོས་པའི་ཕྱིར། གོང་དུ་བློ་སྟོབས་ཀྱིས་ཉན་རང་གནོན་པའི་སྐབས་སུ་འདི་ལྟར་བཤད་པ་ལ་ཡང་འདི་ལྟར་བཤད་ལ་ཡང་འདི་ལྟར་ཤེས་པར་བྱའོ། །དེ་ལ་ཁོ་ན་རེ། གང་ཟག་རང་བཞིན་མེད་པ་ཆོས་ཅན། མ་ཡིན་དགག་ཡིན་པར་ཐལ། གང་ཟག་རང་བཞིན་མེད་པ་དེ་དགག་པ་ཡིན་པ་གང་ཞིགརང་དངོས་སུ་རྟོགས་པའི་རྗེས་དཔག་གིས་རང་ཉིད་དངོས་སུ་གཞལ་བའི་ཤུགས་ལ་ཆོས་གང་ཡང་རུང་བ་ཞིག་གཞལ་བའི་ཕྱིར་ན། མ་ཁྱབ་སྟེ། གང་ཟག་རང་བཞིན་མེད་པ་རང་དངོས་སུ་རྟོགས་པའི་རྗེས་དཔག་གིས་གང་ཟག་རང་བཞིན་མེད་པ་དངོས་སུ་གཞལ་བའི་ཚེ་དངོས་ཤུགས་གང་རུང་ལ་མ་ཡིན་དགག་དང་སྒྲུབ་པ་གང་རུང་གཞལ་ན་དེའི་དངོས་ཀྱི་གཞལ་བྱ་དེ་མ་ཡིན་དགག་ཏུ་འགྱུར་ཀྱང་དེ་ལྟར་མ་གཞལ་བ་གང་ཞིགརང་དང་དགག་བྱ་རིགས་གཅིག་པའི་མེད་དགག་གཞན་དངོས་ཤུགས་ལ་འཕངས་སམ་གཟལ་ཀྱང་དེས་མ་ཡིན་དགག་ཏུ་མི་འགྱུར་བའི་ཕྱིར། དེ་ལ་མ་གྲུབ་ཟེར་ན། འོ་ན། རྟེན་འབྲེལ་གྱི་རྟགས་ཀྱིས་ཀ་བུམ་སོགས་དངོས་པོ་ཐམས་ཅད་བདེན་མེད་དུ་རྟོགས་པའི་རྗེས་དཔག་གི་གཞལ་བྱ་ཀ་བའི་ཆོས་ཉིད་ཆོས་ཅན། མ་ཡིན་དགག་ཡིན་པར་ཐལ། དེ་དགག་པ་གང་ཞིག། ཀ་བའི་ཆོས་ཉིད་རང་ཉིད་གཞལ་བའི་རྗེས་དཔག་གིས་རང་ལས་གཞན་པའི་ཆོས་གང་ཡང་རུང་བ་གཅིག་དངོས་ཤུགས་གང་རུང་ལ་གཞལ་བའི་ཕྱིར། འཁོར་གསུམ་ཁས། དེར་ཐལ། དེ་འདྲའི་རྗེས་དཔག་གིས་ཀ་བའི་ཆོས་ཉིད་ལས་གཞན་བའི་བུམ་པའི་ཆོས་ཉིད་སོགས་དངོས་པོ་དུ་མའི་ཆོས་ཉིད་གཞལ་བའི་ཕྱིར། དེར་ཐལ། རྟེན་འབྲེལ་གྱི་རྟགས་ཀྱིས་ཀ་བུམ་སོགས་དངོས་པོ་ཐམས་ཅད་བདེན་མེད་དུ་རྟོགས་པའི་རྗེས་དཔག་ཡིན་པའི་ཕྱིར། དེར་ཐལ། དེ་འདྲའི་རྗེས་དཔག་ཡོད་པའི་ཕྱིར། གཞན་ཡང་བར་ཆད་མེད་ལམ་ཀྱི་གཞལ་བྱ་གང་ཟག་གི་བདག་མེད་ཕྲ་མོ་ཆོས་ཅན། མ་ཡིན་དགག་ཡིན་པར་ཐལ། དེ་དགག་པ་གང་ཞིག་རང་དངོས་སུ་གཞལ་བའི་བར་ཆད་མེད་ལམ་གྱིས་བུམ་པའི་ཆོས་ཉིད་སོགས་ཀྱང་དངོས་སུ་གཞལ་བའི་ཕྱིར། ཁྱབ་པ་ཁས། དེ་ལ་ཁོ་ན་རེ། འོ་ན་མེད་དགག་སོགས་དངོས་སུ་གཞལ་བའི་བློ་དེས་མེད་དགག་ཞིག་ཡིན་ཕྱིན་ཤུགས་ལ་གང་འཕངས་ན་ཡང་སྐྱོན་མེད་པར་ཐལ། རང་དང་དགག་བྱ་རིགས་གཅིག་པའི་མེད་དགག་གང་འཕངས་ཀྱང་སྐྱོན་མེད་པའི་ཕྱིར་ན་མ་ཁྱབ་སྟེ། ཀ་བ་བདེན་གྲུབ་དག་བུམ་པ་བདེན་གྲུབ་སོགས་བདེན་གྲུབ་ལྟ་བུའི་དགག་བྱ་རིགས་གཅིག་པ་དང་། ཐོག་རེག་ལྟ་བུའི་དགག་བྱ་རིགས་གཅིག་བཀག་པའི་མེད་དགག་ཞིག་དགོས་པར་ཤེས་པའི་ཆེད་དུ་དགག་བྱ་རིགས་གཅིག་ཅེས་སྨོས་པའི་ཕྱིར། རྩ་བར་འདོད་མི་ནུས་ཏེ། ནམ་མཁའ་མེད་དགག་ཡིན་ཀྱང་ནམ་མཁའི་ཆོས་ཉིད་འཇལ་བའི་རྗེས་དཔག་གིས་ནམ་མཁའ་དངོས་ཤུགས་གང་ལ་ཡང་གཞལ་མི་རུང་བའི་ཕྱིར་ཏེ། དེས་ནམ་མཁའ་ཤུགས་ལ་གཞལ་ནའང་ནམ་མཁའ་བདེན་གྲུབ་ཏུ་འགྱུར་བའི་ཕྱིར་ཏེ། དེས་ནམ་མཁའ་ཤུགས་ལ་གཞལ་ན་དེ་ནི་ནམ་མཁའ་རང་ངོས་ན་གྲུབ་པ་ཡོད་མེད་དཔྱོད་པའི་བློ་དེས་དངོས་ཤུགས་གང་ལ་ནམ་མཁའ་རྙེད་ན་ནམ་མཁའ་བདེན་གྲུབ་རྙེད་པ་ཡིན་པའི་ཕྱིར། ཡང་ཚིག་གསལ་ལས། རང་ལ་རང་བཞིན་གྱིས་གྲུབ་པའི་དམ་བཅའ་མེད་པས་རང་རྒྱུད་མེད་པར་བཤད་པ་ལ་ཚིག་ཏུ་རང་ལ་དམ་བཅའ་མེད་ཅེས་བརྗོད་པ་ལ་ཕལ་ཆེར་གྱིས་དབུ་མ་པ་ལ་དམ་བཅའ་གཏན་མེད་པར་བཤད་པ་ཡིན་པར་བཟུང་ནས་ཚིག་གསལ་ཏུ་མཐའ་བཞིའི་སྐྱེ་བ་འགོག་སྐབས་དམ་བཅའ་བཞི་བཤད་པ་གཉིས་འགལ་བར་དོགས་ནས། དེའི་འགལ་སྤོང་ལ། བ་ཚབ་སངས་རྒྱས་བསྐྱངས་ན་རེ། རང་ལ་དམ་བཅའ་མེད་ཅེས་བཤད་པ་དང་། སྐྱེ་འགོག་སྐབས་དམ་བཅའ་བཞི་ཡོད་པར་བཤད་པ་གཉིས་མི་འགལ་ཏེ། དེའི་དགོངས་གཞི་ནི་སྔ་མ་ཡོངས་གཅོད་ཀྱི་དམ་བཅའ་མེད་པ་ལ་དགོངས། སྐྱེ་འགོག་སྐབས་རྣམ་བཅད་ལ་དགག་པའི་དམ་བཅའ་ཡོད་པ་ལ་དགོངས་པ་ཡིན་པའི་ཕྱིར་ཏེ། དབུ་མ་པས་རང་ལུགས་ལ་འདི་ལྟར་ཡིན་ཞེས་གང་ཡང་ཁས་ལེན་མེད་པས་སྔ་མ་དབུ་མ་པ་རང་ལུགས་ལ་འདི་དག་འདི་ལྟར་ཡིན་ཞེས་ཚུར་སྒྲུབ་པའི་དམ་བཅའ་མེད་པ་ལ་དགོངས་ནས་རང་ལ་དམ་བཅའ་མེད་ཅེས་དང་། ལོག་རྟོག་ཐམས་ཅད་དབུ་མ་པས་དགག་པ་ཡིན་པས་ན་ཕྱི་མ་ནི་བདག་ལས་སྐྱེ་བ་མེད་ཅེས་སོགས་དགག་བྱ་ཕར་གཅོད་ཅིང་བཀག་པའི་དམ་བཅའ་ཡོད་པ་ལ་དགོངས་ནས་བདག་ལས་སྐྱེ་བ་མེད་སོགས་དགག་པའི་དམ་བཅའ་བཞི་གསུངས་པ་ཡིན་པའི་ཕྱིར་ཟེར། ཡང་བྱང་ཡེ་དང་གསང་གཉན་རྣམས་ཀྱིས་ཕྱི་མ་དགག་པ་བཞི་ཡང་རང་ལུགས་ཀྱིས་ཁས་ལེན་པའི་དམ་བཅའ་ཡིན། བྱས་ན་བུམ་པ་ལ་ཁས་ལེན་ཡོད་པའི་སྐྱོན་དུ་འགྱུར་སྙམ་ནས་འདི་ལྟར་ཟེར་ཏེ། དེའི་ཁྱད་པར་ཡོད་དེ། ཚིག་གསལ་གྱི་དམ་བཅའ་མེད་པར་བཤད་པ་སྒྲུབ་པའི་དམ་བཅའ་མེད་པའི་དོན་དང་། དམ་བཅའ་ཡོད་པར་བཤད་པ་དགག་པའི་དམ་བཅའ་ཡིན་པ་སྔར་ལྟར་ལས།དགག་པའི་དམ་བཅའ་དེ་ཡང་ཕ་རོལ་པོའི་ངོར་བཞག་པའི་དམ་བཅའ་ཡིན་གྱི་རང་ལུགས་ལ་དགག་པའི་དམ་བཅའ་ཡང་མེད་དེ། རང་ལ་དམ་བཅའ་མེད་པའི་ཕྱིར་ཟེར་དེ་རྣམས་མི་འཐད་པར་ཐལ། རང་ལུགས་ལ་དམ་བཅའ་མེད་ཚུལ་ཀུན་རྫོབ་ཏུ་དམ་བཅའ་མེད་པ་ཡང་མི་རུང་། དོན་དམ་པར་ཡང་རང་ལ་དམ་བཅའ་ཡང་མེད་དེ། རང་ལ་དམ་བཅའ་མེད་པའི་ཕྱིར་ཟེར། དེ་རྣམས་མི་འཐད་པར་ཐལ། རང་ལུགས་ལ་དམ་བཅའ་མེད་ཚུལ་ཀུན་རྫོབ་ཏུ་དམ་བཅའ་མེད་པ་ཡང་མི་རུང་། དོན་དམ་པར་ཡང་རང་ལ་དམ་བཅའ་མེད་པ་ཡིན་ཞེས་བྱེད་མི་རུང་བའི་ཕྱིར། དང་པོ་གྲུབ་སྟེ། ཀུན་རྫོབ་ཏུ་རྣམ་བཅད་ཡོངས་གཅོད་ཀྱི་དམ་བཅའ་གཉིས་རེ་རེ་ནས་རང་ལུགས་ཡོད་པའི་ཕྱིར། དེར་ཐལ། བདག་ལས་མ་ཡིན་གཞན་ལས་མིན། ཞེས་སོགས་ལྟ་བུའི་རྣམ་བཅད་ཀྱི་དམ་བཅའ་དང་། བྱང་ཆུབ་སེམས་འགྲེལ་ལས། བརྟེན་ནས་འབྱུང་བའི་བྱ་བ་སྟེ་དངོས་པོ་རྣམས་ནི། ཁོ་བོ་དབུ་མ་པས་རྨི་ལམ་དང་སྒྱུ་མ་དང་འདྲ་བར་འདོད། ཅེས་པ་ལྟ་བུ་ཡོངས་གཅོད་ཀྱི་དམ་བཅའ་གསུངས་པ་ལྟ་བུ་ཡིན་པའི་ཕྱིར། གཉིས་པ་གྲུབ་སྟེ། དོན་དམ་པའི་ངོར་ནི་དགག་བྱ་དང་དེ་འགོག་པའི་དམ་བཅའ་དང་རང་ལ་དམ་བཅའ་མེད་པ་སོགས་སྤྲོས་པ་ཐམས་ཅད་དང་བྲལ་བའི་ཕྱིར་ཏེ། རྩོད་བཟློག་ལས། དོན་དམ་པར་དགག་བྱ་དང་དགག་པའི་བྱ་བ་དང་འགོག་བྱེད་སོགས་ཅི་ཡང་མེད་པས་ན། ང་ནི་དོན་དམ་པར་ཅི་ཡང་མི་དགག་གོ། ཞེས་དང་། ལེགས་ལྡན་གྱིས་ཀྱང་དོན་དམ་པར་ཡོད་པ་དང་མེད་པ་དང་མེད་པ་དགག་པ་སོགས་གང་ཡང་མ་གྲུབ་པས་ཉན་ཐོས་སྡེ་བ་དོན་དམ་པར་རི་བོང་གི་རྭ་ཡང་མེད་པར་སྒྲུབ་མི་ནུས་པར་གསུངས་པ་ལྟར་ཐལ་རང་ཀུན་མཐུན་པའི་ཕྱིར། ཡང་སྐབས་འདིར་སྒྲུབ་ངག་ཡན་ལག་ལྔ་ལྡན་བསྟན་ཚུལ་ལ་ས་སྐྱ་བ་ན་རེ། སྒྲ་ནི་མི་རྟག་སྟེ། བྱས་པ་ཡིན་པའི་ཕྱིར། ཞེས་པ་ལྟ་བུ་དེ་ཡིན་ཟེར་བ་མི་འཐད་པར་ཐལ་དེས་འཇུག་སྡུད་དང་དཔེ་སོགས་མ་བསྟན་པའོ་ཕྱིར་དང་རང་འགྲེལ་གྱི་གཞུང་དང་མི་མཐུན་པའི་ཕྱིར་རོ། །ཡང་ཐང་སག་པ་དང་མཁས་པ་བསོད་ནམས་ཚུལ་ཁྲིམས་སོགས་ན་རེ། སྐབས་འདིར་སྒྲུབ་ངག་ཡན་ལག་ལྔ་ལྡན་བསྟན་ཚུལ་ཡོད་དེ། གྲངས་ཅན་གྱི་གཞུང་ལས། གཏན་ཚིགས་བསྒྲུབ་བྱའི་རྗེས་འགྲོ་བ། །བསྒྲུབ་བྱ་མེད་ན་མེད་པ་ཉིད། །ལྔ་པ་དེ་ནི་དཔེ་ཡིན་ཏེ། གཏན་ཚིགས་ཉེ་བར་སྦྱར་བ་ལས། །ཞེས་བཤད་པ་ལྟར་དམ་བཅའ་དང་། རྟགས་དང་། དཔེ་ཁྱབ་གཅིག་ཏུ་བྱས་པ་དང་། ཉེ་སྦྱར་དང་། མཇུག་སྡུད་དང་ཡན་ལག་ལྔ་ཡིན། དཔེ་ནི་ཐང་སག་པས་ཁྱབ་པས་བསྟན་ཟེར། མ་ཏི་ཤྲཱི་ལ་ན་རེ། སྐྱེ་བ་དོན་མེད་དུ་འགྱུར་བའི་ཕྱིར། ཞེས་ཁྱབ་པ་སྟོན་པ་དེས་ཤུགས་ལ་དཔེ་བསྟན་ཟེར་བ་དག་མི་འཐད་པར་ཐལ། སྐབས་འདིར་གྲངས་ཅན་གྱི་གཞུང་དྲངས་པ་འབྲེལ་མེད་ཡིན་ལ། ཡན་ལག་གི་གྲངས་འདྲེན་ཚུལ་དེ་ལྟར་མ་ཡིན་ལ། དཔེ་བསྟན་ཚུལ་དེ་ཡང་མི་འཐད་པའི་ཕྱིར། དེར་ཐལ། འདིར་ཡན་ལག་གཞན་རྣམས་བསྟན་ཚུལ་སྟོག་སླ་ལ། དཔེ་ཡང་དངོས་སུ་བསྟན་པའི་ཕྱིར། དེར་ཐལ། བུདྡྷ་པཱ་ལི་ཏས་མདོར་བསྟན་དུ། དེ་དག་གི་ཞེས་པ་དང་། རྒྱས་བཤད་དུ་རང་གི་བདག་ཉིད་དུ་ཡོད་པ་ཞེས་པས་རྟགས་ཆོས་གཉིས་ལྡན་གྱི་དཔེ་དང་། དཔེ་དོན་ཉེར་སྦྱར་གཉིས་དངོས་སུ་བསྟན་པའི་ཕྱིར། དེར་ཐལ། འདི་ནི་མདོར་བཞག་པའི་ངག་དེའི་འགྲེལ་བ་ཡིན་ལ། ངག་འདིས་ནི་ཆོས་མཐུན་པའི་དཔེ་གཞན་ལ་རབ་ཏུ་གྲགས་པ་བསྒྲུབ་པར་བྱ་བ་དང་། སྒྲུབ་པར་བྱེད་པའི་ཆོས་དང་ཉེ་བར་ལྡན་པའི་ཉེ་བར་བཟུང་བ་ཡིན་ནོ། །ཞེས་དང་། དེ་དག་གི་ཞེས་དང་། རང་གི་བདག་ཉིད་དུ་ཡོད་པ་ཞེས་པས་དཔེ་དངོས་སུ་བསྟན་ཚུལ་དང་། ཚིག་གསལ་ལས། འདི་ནི་ཇི་ལྟར་ཏེ་དཔེར་ན་བུམ་པ་ལ་སོགས་པ་རང་ཅག་གི་མདུན་ན་གནས་ཤིང་གསལ་ཟིན་པ་དགརང་གི་བདག་ཉིད་དུ་ཡོད་པ་ནི་ཡང་སྐྱེ་བ་ལ་མི་ལྟོས་པར་མཐོང་བ་དེ་བཞིན་དུ། འཇིམ་པའི་གོང་བུ་ལ་སོགས་པའི་གནས་སྐབས་ནའང་གལ་ཏེ་རང་གི་བདག་ཉིད་དུ་ཡོད་པའི་བུམ་པ། ཞེས་རྒྱས་བཤད་ཀྱི་རང་གི་བདག་ཉིད་དུ་ཡོད་པ་ཞེས་པས་དཔེ་དོན་ཉེར་སྦྱར་ཡང་དངོས་སུ་བསྟན་པར་བཤད་པའི་ཕྱིར། ཡང་ཁ་ཅིགཐལ་རང་གཉིས་ཀྱི་སྒྲུབ་ངག་ཡན་ལག་ལྔ་ལྡན་འདོད་མི་འདོད་ཀྱི་ཁྱད་པར་ཡོད་ཟེར་བ་དེ་མི་འཐད་པར་ཐལ། ཐལ་འགྱུར་བས་སངས་རྒྱས་བསྐྱངས་ཀྱི་འགྲེལ་ཚིག་དེས་སྒྲུབ་ངག་ཡན་ལག་ལྔ་བཤད་པར་ཚིག་གསལ་ལས་གསུངས་པ་དེ་ཡང་རང་ལུགས་ཀྱི་སྒྲུབ་ངག་གི་དོན་བཤད་པ་ཡིན་གྱི་ཕྱི་རྒོལ་ལ་རྩོད་དུས་སུ་འཕངས་པ་ཙམ་མིན་ལ། རང་ལུགས་བཤད་དུས་སུ་སྒྲུབ་ངག་ཡན་ལག་ལྔ་ལྡན་ནི་དབུ་ཚད་པ་གཞན་གྱིས་ཀྱང་བཤད་པ་དུ་མ་ཡོད་པའི་ཕྱིར་རོ། །ཡང་ཁ་ཅིགཟླ་བས་ལེགས་ལྡན་ལ་རྟགས་གང་གི་སྒོ་ནས་བསྒྲུབས་ཀྱང་དེ་སྒྲུབ་ཀྱི་ཆོས་ཅན་མ་གྲུབ་ན། ཕྱོགས་སྐྱོན་འབྱུང་ཞེས་བཀག་པ་ཡིན་པར་ཐལ། ཚིག་གསལ་ལས། རང་ལ་གཞི་མ་གྲུབ་པའི་ཕྱོགས་ཀྱི་ཉེས་པའམ་གཞི་མ་གྲུབ་པའི་གཏན་ཚིགས་ཀྱི་སྐྱོན་དུ་འགྱུར་ཏེ། ཞེས་ཆོས་ཅན་མཐུན་སྣང་བ་དགོས་ན། དེ་འདྲའི་ཆོས་ཅན་གཏན་མེད་པས་ན་ཆོས་ཅན་མེད་ནས་མ་གྲུབ་པའི་གཏན་ཚིགས་སུ་འགྱུར་བར་བཤད་པའི་ཕྱིར་ན་མ་ཁྱབ། འདོད་ན། རྟག་གཅིག་རང་དབང་ཅན་གྱི་བདག་ཆོས་ཅན། མུ་སྟེགས་པས་བཏགས་པ་ལྟར་མེད་དེ། མ་སྐྱེས་པའི་ཕྱིར། ཞེས་མ་སྐྱེས་པའི་རྟགས་ཀྱིས་མུ་སྟེགས་པའི་རྟག་གཅིག་རང་དབང་ཅན་གྱི་བདག་དེ་མུ་སྟེགས་པས་སྒྲོ་བཏགས་པ་ལྟར་མེད་པར་སྒྲུབ་པའི་ཚུལ་གསུམ་མེད་པར་ཐལ། དེ་ནི་དེ་སྒྲུབ་ཀྱི་རྩོད་གཞི་མེད་པའི་སྦྱོར་བ་ཡིན་པའི་ཕྱིར། ཁྱབ་པ་ཁས། རྟགས་གྲུབ་སྟེ། རྟོགས་གཅིག་རང་དབང་ཅན་གྱི་བདག་དེ་སྒྲུབ་ཀྱི་རྩོད་གཞི་གང་ཞིགདེ་འདྲའི་བདག་གཞི་མ་གྲུབ་པའི་ཕྱིར་རོ། །ཁྱབ་པ་ཁས་འཚམས་སུ་འདོད་མི་ནུས་ཏེ། དེ་འདྲའི་སྦྱོར་བ་དེའི་རྟགས་དེ་ཚུལ་གསུམ་གྱི་ཡིན་པ་ཡིན་པའི་ཕྱིར། དེར་ཐལ། མ་སྐྱེས་པ་དེ་དེ་སྒྲུབ་ཀྱི་དགག་རྟགས་ཡང་དག་ཡིན་པའི་ཕྱིར། དེར་ཐལ། རྩ་བར། མོ་གཤམ་བུ་ལྟར་སྐྱེ་བ་དང་བྲལ་ཕྱིར། དེ་ལྟར་འགྱུར་བའི་བདག་ནི་ཡོད་མིན་ཞིང་། །ཞེས་གསུངས་པའི་ཕྱིར། ཁྱབ་སྟེ། མ་སྐྱེས་པའི་རྟགས་ཆོས་ཅན་རྟག་གཅིག་རང་དབང་བའི་བདག་བཀག་པ་ཡིན་ཀྱང་རྟགས་དང་བསྒྲུབ་བྱའི་ཆོས་གཉིས་ཀ་མེད་དགག་ཡིན་པས་ཆོས་ཅན་མེད་ཀྱང་རྟགས་དེ་ཡང་དག་མ་ཡིན་པའི་སྐྱོན་མེད་ཅེས་བཤད་དགོས་པའི་ཕྱིར། དེར་ཐལ། རྟགས་མ་སྐྱེས་པའི་ཆོས་ཅན་རྟག་གཅིག་རང་དབང་གི་སྟེང་དུ་བཀོད་ན་རྟག་གཅིག་རང་དབང་བའི་བདག་དེ་མ་སྐྱེས་པ་ཡིན་པས་ཕྱོགས་ཆོས་ཀྱང་ཡོད། མ་སྐྱེས་པ་ཡིན་ན་མུ་སྟེགས་པས་བཏགས་པ་ལྟར་མེད་པས་ཁྱབ་པ་ཡོད་པས་རྟགས་དེ་ལ་རྗེས་ཁྱབ་དང་། མ་སྐྱེས་པ་ཡིན་ན་མུ་སྟེགས་པས་སྒྲོ་བཏགས་ལྟར་ཡོད་པར་འགལ་བས་ཁྱབ་པས་ན་རྟགས་དེ་ལ་ལྡོག་ཁྱབ་ཡོད་པ་གང་ཞིགདེ་ཡང་རྟགས་མ་སྐྱེས་པ་དང་། བསྒྲུབ་ཆོས་མུ་སྟེགས་པས་སྒྲོ་བཏགས་པ་ལྟར་མེད་པ་གཉིས་རིམ་བཞིན་སྐྱེས་པ་དང་ཆོས་ཅན་དེ་ཡོད་པ་བཀག་པ་གཉིས་ཀ་མེད་དགག་ཡིན་པས་མ་སྐྱེས་པ་ཡིན་ན་མུ་སྟེགས་པས་བཏགས་པ་ལྟར་མེད་པས་ཁྱབ་པ་སོགས་རྗེས་ལྡོག་ཁྱབ་པ་གཉིས་ཡོད་པ་ཡིན་པ་དང་། བསྒྲུབ་ཆོས་མུ་སྟེགས་པས་སྒྲོ་བཏགས་པ་ལྟར་མེད་པ་དེ་དང་རྟགས་མ་སྐྱེས་པ་གཉིས་ཀ་རྩོད་གཞི་རྟག་གཅིག་རང་དབང་བའི་བདག་དེའི་སྟེང་དུ་འགོད་རུང་བ་ནི་རྩོད་གཞི་དེ་མ་སྐྱེས་པས་ན་མུ་སྟེགས་]པས་བཏགས་པ་ལྟར་མེད་པའི་གནད་ཀྱིས་ཡིན་ཞིང་བསྒྲུབ་ཆོས་ནི་རྩོད་གཞི་དེ་བཀག་པའི་མེད་དགག་ཡིན་པས་ཆོས་ཅན་མེད་ཀྱང་རྟགས་དང་བསྒྲུབ་ཆོས་གཉིས་ཀ་མེད་དགག་དང་ཁྱད་པར་རྟོགས་མེད་དགག་མིན་ཀྱང་ཆོས་མེད་དགག་ཡིན་ན་ཆོས་ཅན་མེད་ནས་མ་གྲུབ་པའི་རྟགས་སུ་མི་འགྱུར་ལ། རི་བོང་གི་རྭ་ཆོས་ཅན། མི་རྟག་སྟེ། བྱས་པའི་ཕྱིར། ཞེས་མ་ཡིན་དགག་བསྒྲུབ་བྱ་ཡིན་པ་ལྟ་བུ་ནི་ཆོས་ཅན་ངོ་བོ་མེད་པས་རྟགས་ཆོས་ཅན་ལ་མ་གྲུབ་པའི་རྟགས་ཡིན་པ་ལྟ་བུ་བསྒྲུབ་ཆོས་སྒྲུབ་པ་དང་མ་ཡིན་དགག་ལ་ཆོས་ཅན་གྱི་ངོ་བོ་མེད་ན་མ་གྲུབ་པའི་རྟགས་སུ་འགྱུར་བ་ནི་ཁྱད་པར་ཡོད་པའི་ཕྱིར། རྣམ་བཤད་ལས། མ་སྐྱེས་པའི་ཕྱིར་ཞེས་དང་མ་དམིགས་པའི་ཕྱིར་ཞེས་པ་ལྟ་བུའི་རྟགས་དེས་ནི་སྨྲས་པའི་ཆོས་ཅན་བཀག་པ་ཡིན་ཀྱང་ཆོས་ཅན་མེད་ནས་མ་གྲུབ་པའི་རྟགས་སུ་འགྱུར་བའི་སྐྱོན་མེད་པ་ནི་རྟགས་བསྒྲུབ་ཆོས་གཉིས་དགག་བྱ་རྣམ་པར་བཅད་ཙམ་གྱི་མེད་དགག་ཡིན་པའི་གནད་ཀྱིས་སོ། །ཞེས་གསུངས་པའི་ཕྱིར། ཞི་འཚོ་ཡབ་སྲས་ཀྱིས་ཀྱང་ཆོས་ཅན་མ་གྲུབ་པའི་སྐྱོན་ནི་སྒྲུབ་རྟགས་ལ་ཡོད་ཀྱི་དགག་རྟགས་ལ་ཆོས་ཅན་མེད་ཀྱང་སྐྱོན་མེད་པར་བཤད་པའི་ཕྱིར་རོ། །སྒྲུབ་རྟགས་ནི་བསྒྲུབ་ཆོས་མ་ཡིན་དགག་དང་སྒྲུབ་པ་གཉིས་སྒྲུབ་བྱེད་ཀྱི་རྟགས་དང་། དགག་རྟགས་ནི་རྩོད་གཞི་དེ་ལ་སྒྲོ་བཏགས་འགོག་བྱེད་ཀྱི་རྟགས་ཞིག་སྟེ། དེ་ལ་རྩོད་གཞི་ཡོད་མེད་གཉིས་ཡོད་ལ། བསྒྲུབ་བྱ་ལ་མེད་དགག་གིས་ཁྱབ་པོ་དགག་རྟགས་ཡང་དག་ལའང་མ་སྐྱེས་པ་ལ་ནམ་མཁའ་སོགས་ཡོད་པས་སྤྱིར་མ་སྐྱེས་པ་མེད་དགག་དང་ཡོད་པ་གཉིས་ཀ་ཡིན་པས་མ་སྐྱེས་པ་ལྟ་བུ་མེད་དགག་ཡིན་པ་དང་། མེ་ངེས་དང་། ཚད་མས་མ་དམིགས་པ་ལྟ་བུའི་མེད་པ་དང་གཉིས་ཡོད་དེ། བྱས་པ་ལ་ཁོ་ན་རེ། དགག་པ་གཉིས་པོ་གང་རུང་བསྒྲུབ་བྱའི་ཆོས་སུ་བྱས་པའི་རྟགས་ཡང་དག་ཡིན་ན། ཆོས་ཅན་མ་གྲུབ་ཀྱང་མ་གྲུབ་པའི་རྟགས་ཀྱིས་སྐྱོན་མེད་པས་ཁྱབ་པར་ཐལ། དགག་རྟགས་ལ་ཆོས་ཅན་མེད་ཀྱང་ཆོས་ཅན་མེད་པའི་རྟགས་སྐྱོན་མེད་པ་དེའི་ཕྱིར་ཟེར་ན། རྣམ་པ་གཅིག་ཏུ་ན་མ་ཁྱབ་སྟེ། མ་ཡིན་དགག་བསྒྲུབ་ཆོས་སུ་བྱས་པ་ལ་དེ་འདྲས་ཁྱབ་པའི་ཕྱིར། འོ་ན་ཁྱོད་རང་ལ་དགག་པ་གཉིས་པོ་གང་རུང་ཏུ་བསྒྲུབ་བྱའི་ཆོས་སུ་བཟུང་བའི་རྟགས་ཡིན་ན། དེ་སྒྲུབ་ཀྱི་དགག་རྟགས་ཡིན་པས་ཁྱབ་པར་ཐལ། ཁྱོད་ཀྱི་དགག་རྟགས་ལ་ཆོས་ཅན་མེད་ཀྱང་རྟགས་སྐྱོན་མེད་ན་དགག་པ་གཉིས་ཀ་སྒྲུབ་བྱེད་ཀྱི་རྟགས་ནི་དགག་རྟགས་ཡིན་པར་མཚུངས་པས་ན་མ་ཡིན་དགག་བསྒྲུབ་ཆོས་སུ་བཟུང་བ་ལའང་དེ་འདྲའི་རྟགས་སྐྱོན་མི་འབྱུང་དགོས་སྙམ་པའི་ཞེ་འདོད་འཐད་པའི་ཕྱིར། འདོད་ན། བྱས་པ་ཆོས་ཅན། ཁྱོད་སྒྲ་མི་རྟག་པར་སྒྲུབ་པའི་དགག་རྟགས་ཡིན་པར་ཐལ། ཁྱོད་དེ་སྒྲུབ་ཀྱི་དགག་པ་གཉིས་པོ་གང་རུང་བསྒྲུབ་ཆོས་སུ་བཟུང་བའི་རྟགས་ཡང་དག་ཡིན་པའི་ཕྱིར། ཁྱབ་པ་ཁས། རྟགས་གྲུབ་སྟེ། ཁྱོད་ཁྱོད་ཀྱི་རྟགས་ཀྱིས་དེ་སྒྲུབ་ཀྱི་དངོས་ཀྱི་བསྒྲུབ་བྱའི་ཆོས་སུ་བཟུང་བ་ཡང་ཡིན། དགག་པ་གཉིས་པོ་གང་རུང་ཡང་ཡིན་པ་གཅིག་སྒྲུབ་པའི་རྟགས་ཡིན་པའི་ཕྱིར། དེར་ཐལ། མི་རྟག་པ་དེ་བྱས་པ་ཁྱོད་ཀྱི་རྟགས་ཀྱིས་དེ་སྒྲུབ་ཀྱི་དངོས་སུ་བསྒྲུབ་བྱའི་ཆོས་སུ་བཟུང་བ་ཡང་ཡིན། དགག་པ་གཉིས་པོ་གང་རུང་ཡང་ཡིན་པའི་ཕྱིར། དང་པོ་མ་གྲུབ་ན། མི་རྟག་པ་ཆོས་ཅན། ཁྱོད་སྒྲ་ཁྱོད་དུ་སྒྲུབ་པའི་སྟེ་མི་རྟག་པ་ཁྱོད་ནི་སྒྲ་མི་རྟག་པར་སྒྲུབ་པའི་དངོས་ཀྱི་བསྒྲུབ་བྱའི་ཆོས་ཡིན་པར་ཐལ། ཁྱོད་བདག་མེད་ཡིན་པའི་ཕྱིར། གཉིས་པ་གྲུབ་སྟེ། མི་རྟག་པ་ནི་རང་ཞེས་ཏེ་མི་རྟག་པ་གཉིས་བརྗོད་པའི་སྒྲས་རང་གི་དགག་བྱ་རྟག་པ་དངོས་སུ་བཀག་ནས་འཇིག་པའི་དངོས་པོར་སྟོན་རྒྱུའི་ཆོས་ཡིན་པའི་ཕྱིར། དེར་ཐལ། མི་རྟག་ཅེས་བརྗོད་པའི་སྒྲ་རང་གི་དགག་བྱ་རྟག་པ་དེ་མི་ཞེས་པའི་སྒྲས་བཀག་པའི་ཕྱིར། དེར་ཐལ། དེའི་ཚིག་ཟུར་གྱི་མི་ཞེས་པ་དགག་ཚིག་ཡིན་པའི་ཕྱིར། མི་རྟག་སྟོང་བདག་མེད་ཀྱི་མི་རྟག་པའི་སྐད་དོན་ལ་ནི་རི་ཏུ་ཡོད་པ་གང་ཞིགནི་དགག་ཚིག་དང་རི་ཏུ་རྟག་པ་ལ་འཇུག་པའི་ཕྱིར་རོ། །གཞན་ཡང་རྟག་དངོས་ཀྱིས་སྟོང་བའི་དུ་བ་དེ་དུ་ལྡན་གྱི་ལ་ལ། རྟག་དངོས་ཀྱིས་སྟོང་པའི་མེ་ཡོད་པར་སྒྲུབ་རྟག་ཡང་དག་མ་ཡིན་པར་ཐལ། དེའི་བསྒྲུབ་ཆོས་རྟག་དངོས་ཀྱིས་སྟོང་པའི་མེ་དེ་མ་ཡིན་དགག་ཡིན་པའི་ཕྱིར། ཁྱབ་པ་ཁས། འདོད་མི་ནུས་ཏེ། རྟོག་དངོས་ཀྱིས་སྟོང་བའི་དུ་བ་དེ། དེ་སྒྲུབ་ཀྱི་འབྲས་རྟགས་ཡང་དག་ཡིན་པའི་ཕྱིར། ཁྱབ་སྟེ། དེ་སྒྲུབ་ཀྱི་འབྲས་རང་གི་རྟགས་ཡང་དག་གཉིས་ལ་སྒྲུབ་རྟགས་ཀྱིས་ཁྱབ་པའི་ཕྱིར་རོ། །མ་ཁྱབ་མཚམས་ཀྱི་རྟགས་དེར་ཐལ། རྟགས་དངོས་ཀྱིས་སྟོང་བའི་མེ་དེ་དེ་སྒྲུབ་ཀྱི་འབྲས་བུའི་ཚུལ་གསུམ་ཡིན་པའི་ཕྱིར། མ་གྲུབ་ན། འོ་ན་དུ་བ་ཡང་དུ་ལྡན་གྱི་ལ་ལ་མེ་ཡོད་པར་སྒྲུབ་པའི་འབྲས་རྟགས་ཡང་དག་མ་ཡིན་པར་ཐལ་ལོ། །རྟག་དངོས་ཀྱིས་སྟོང་བའི་དུ་བ་དེ་དུ་ལྡན་གྱི་ལ་ལ་རྟག་དངོས་ཀྱིས་སྟོང་བའི་མེ་ཡོད་པར་སྒྲུབ་པའི་འབྲས་རྟགས་མ་ཡིན་པ་གང་ཞིགརྟོགས་དེ་གཉིས་དོན་འདྲ་བའི་ཕྱིར། གཞན་ཡང་དགག་པ་གཉིས་པོ་གང་རུང་བསྒྲུབ་བྱའི་ཆོས་སུ་བཀོད་པའི་རྟགས་ཡིན་ན། དགག་རྟགས་ཡིན་པས་མ་ཀྱབ་པར་ཐལ། དེ་སྒྲུབ་ཀྱི་དགག་རྟགས་]/། ཡང་དག་ཡིན་ན་དེ་སྒྲུབ་ཀྱི་བསྒྲུབ་བྱའི་ཆོས་ལ་མེད་དགག་ཁོ་ན་བཟུང་བས་ཁྱབ་པའི་ཕྱིར། དེར་ཐལ། དེ་སྒྲུབ་ཀྱི་མ་དམིགས་པའི་རྟགས་ཡང་དག་ལ་དེ་ལྟར་ཁྱབ་པའི་ཕྱིར། མཁས་གྲུབ་ཀྱིས་སྡེ་བདུན་ཡིད་ཀྱི་མུན་སེལ་ལས། རང་ལུགས་ཀྱི་མ་དམིགས་པའི་རྟགས་ཡང་དག་གི་མཚན་ཉིད་ནི། དེ་སྒྲུབ་ཀྱི་ཚུལ་གསུམ་ཚང་བའི་གཏན་ཚིགས་གང་ཞིགདེ་སྒྲུབ་ཀྱི་བསྒྲུབ་བྱའི་ཆོས་ཡིན་ན་དགག་པ་ཡིན་དགོས་པ། ཞེས་བྱའོ། །ཞེས་གསུངས་པའི་ཕྱིར། བྱས་པ་ལ་ཁོ་ན་རེ། འོ་ན། དེ་སྒྲུབ་ཀྱི་མ་དམིགས་པའི་རྟགས་དང་དགག་རྟགས་ཡང་དག་གང་རུང་ཡིན་ལ། དེ་སྒྲུབ་ཀྱི་བཀོད་ཚོད་ཀྱི་བསྒྲུབ་བྱའི་ཆོས་དང་སོང་ཚོད་ཀྱི་བསྒྲུབ་བྱའི་ཆོས་ཡིན་ན་མེད་དགག་ཡིན་དགོས་པར་ཐལ། ཡིད་ཀྱི་མུན་སེལ་གྱི་དོན་དེ་མ་དམིགས་པའི་རྟགས་ཀྱི་སྒྲུབ་ཆོས་ལ་མེད་དགག་གིས་ཁྱབ་པ་དེ་ཡིན་པར་ཁྱོད་ལ་འཐད་པའི་ཕྱིར་ན། ཁ་ཅིག་གིས་མ་ཁྱབ་སྟེ། རི་བོང་གི་རྭ་ཆོས་ཅན། མེད་ངེས་ཡིན་ཏེ། མ་དམིགས་པའི་ཕྱིར། ཞེས་པ་ལྟ་བུའི་དགག་རྟགས་ཡང་དག་ཡིན་ཀྱང་དེའི་བསྒྲུབ་ཆོས་མེད་ངེས་དེ་ནི་གཞི་མ་གྲུབ་པས་མེད་དགག་མ་ཡིན་པས་དགག་རྟགས་ཡང་དག་གི་དགག་བྱ་ལ་མེད་དགག་གིས་མ་ཁྱབ་ལ། དེས་ན་སྡེ་བདུན་ཡིད་ཀྱི་མུན་སེལ་གྱི་ལུང་གནི་རང་གི་བསྒྲུབ་ཆོས་ཡོད་པའི་དགག་རྟགས་རྣམས་ཀྱི་མཚན་ཉིད་བཤད་པ་ཡིན་པའི་ཕྱིར་ཟེར་ཀྱང་། རང་གི་བསྒྲུབ་ཆོས་མེད་པའི་རྟགས་རྣམས་དགག་བྱེད་ཙམ་ཡིན་ཀྱང་དེ་ལ་ཚུལ་གསུམ་མེད་པས་དགག་རྟགས་ཡང་དག་མིན་ཕྱིར་ཁོ་བོ་འདོད་དེ། དེ་ལ་ཁོ་ན་རེ། འདོད་མི་ནུས་ཏེ། མེད་ངེས་དེ་མུ་སྟེགས་པས་བཏགས་པའི་རྟག་གཅིག་རང་དབང་ཅན་གྱི་བདག་མེད་དངོས་སུ་སྒྲུབ་པའི་སྐབས་ཀྱི་བཀོད་ཚོད་ཀྱི་བསྒྲུབ་བྱའི་ཆོས་ཡིན་པ་གང་ཞིགདེའི་བཀོད་ཚོད་ཀྱི་བསྒྲུབ་ཆོས་མེད་ངེས་གཞི་མ་གྲུབ་ལ། མེད་དགག་ལ་ཡོད་པས་ཁྱབ་པའི་ཕྱིར་ན་མ་ཁྱབ་སྟེ། དེ་འདྲའི་བཀོད་ཚོད་ཀྱི་བསྒྲུབ་ཆོས་མེད་ངེས་དེ་སྒྲུབ་བྱེད་ཀྱི་དགག་རྟགས་ཡང་དག་མེད་པའི་ཕྱིར། དེར་ཐལ། དེ་སྒྲུབ་ཀྱི་བསྒྲུབ་ཆོས་ལ་མེད་པས་ཁྱབ་པའི་ཕྱིར། ཁྱབ་སྟེ། མེ་ངེས་སྒྲུབ་པའི་རྟགས་ལ་དགག་རྟགས་ཡང་དག་མེད་པ་བཤད་ཟིན་པའི་ཕྱིར་རོ། །༈འདིར་རི་བོང་གི་རྭ་དང་བདག་རྟག་པ་དང་དེ་མེད་ངེས་ཡིན་པ་རྣམས་གཞི་མ་གྲུབ་ཀྱང་། རི་བོང་རྭ་མེད་པ་དང་། བདག་རྟག་པ་མེད་པ་དང་། བདག་རྟག་པ་མ་སྐྱེས་པ་དང་མ་སྐྱེས་པ་སོགས་ནི་ཡོད་པ་དང་མེད་དགག་གཉིས་ཀ་ཡིན་ནོ། །གཞན་ཡང་དགག་རྟགས་ཡང་དག་ཡིན་ན་དེ་སྒྲུབ་ཀྱི་བསྒྲུབ་བྱའི་ཆོས་ལ་མེད་དགག་གཅིག་བཟུང་བས་ཁྱབ་པར་ཐལ། འབྲས་རང་གི་རྟགས་ཡང་དག་གཉིས་ཀྱིས་བསྒྲུབ་བྱའི་ཆོས་ལ་ཡང་དགག་པ་མང་ཡང་། དེ་གཉིས་ཀྱི་བསྒྲུབ་ཆོས་ཀྱི་དགག་པ་ལ་མ་ཡིན་དགག་གིས་ཁྱབ་ལ། མ་དམིགས་པའི་རྟགས་ཡང་དག་གི་བསྒྲུབ་ཆོས་དགག་པ་ལ་མེད་དགག་ཁོ་ནས་ཁྱབ་པའི་ཕྱིར། སྡེ་བདུན་དཀའ་འགྲེལ་ཡིད་ཀྱི་མུན་སེལ་ལས། འབྲས་རང་གི་རྟགས་གཉིས་ཀྱིས་ནི། ཞེས་པ་ནས། མ་ཡིན་དགག་སྒྲུབ་པ་ཡིན་ལ། མ་དམིགས་པའི་རྟགས་ཡང་དག་གི་བསྒྲུབ་ཆོས་དགག་པ་ལ་མེད་དགག་དངོས་སུ་སྒྲུབ་པར་བྱེད་པའི་ཁྱབ་པའི་ཕྱིར་སྒྲུབ་རྟགས་དང་དགག་རྟགས་གཉིས་སོ་སོར་ངེས་པ་ཡིན་པ་དེའི་ཕྱིར། འདིས་ནི་དངོས་པོ་ལའང་དངོས་པོའི་ཆ། ཁས་བླངས་མེད་པར་དགག་པ་ཉིད། སྒྲུབ་བྱེད་སྔ་མ་དག་གིས་ནི། མ་ཡིན་སྒྲུབ་པར་བྱེད་ཕྱིར་རོ། །ཞེས་གསུངས་པ་ཡིན་ནོ། །ཞེས་གསུངས་པའི་ཕྱིར། ཚད་མས་ལུང་དོན་ནི། དགག་རྟགས་འདིས་ནི་དངོས་པོ་ལའང་སྟེ་དངོས་སུ་ཡང་དངོས་པོའི་ཆ་སྟེ་སྒྲུབ་པ་དང་མ་ཡིན་དགག་སྒྲུབ་ཆོས་སུ་ཁས་བླངས་པ་སྟེ་དམ་བཅའ་བ་མེད་པར་དགག་པ་ཉིད་སྒྲུབ་པ་དང་། སྒྲུབ་བྱེད་སྔ་མ་འབྲས་རང་གི་རྟགས་གཉིས་པོ་དག་གིས་ནི། མ་ཡིན་དགག་སྒྲུབ་པར་བྱེད་པའི་ཕྱིར་རོ། །ཞེས་སོ། །བྱས་པ་ལ་ཁོ་ན་རེ། འོ་ན་མ་གྲུབ་པའི་རྟགས་དེ་ལ་དོན་ལ་ལྟོས་པའི་མ་གྲུབ་པ་དང་། བློ་ལ་ལྟོས་པའི་དེ་དང་། རྒོལ་བ་ལ་ལྟོས་པའི་མ་གྲུབ་པའི་རྟགས་གསུམ་གྱི་ནང་གི་དང་པོ་དོན་ལ་ལྟོས་པའི་མ་གྲུབ་པའི་རྟགས་ལ། རྟགས་ཀྱི་ངོ་བོ་མི་སྲིད་ནས་མ་གྲུབ་པ་དང་། ཆོས་ཅན་གྱི་ངོ་བོ་མི་སྲིད་ནས་མ་གྲུབ་པ་དང་། གཞི་རྟགས་ཀྱི་འབྲེལ་བ་མེད་ནས་མ་གྲུབ་པ་དང་། །རྟགས་ཀྱི་ཕྱོགས་གཅིག་ཆོས་ཅན་ལ་མི་སྲིད་ནས་མ་གྲུབ་པ་དང་། ཆོས་ཅན་གྱི་ཕྱོགས་གཅིག་རྟགས་ལ་མི་སྲིད་ནས་མ་གྲུབ་པའི་རྟགས་དང་ལྔ་བཤད་པ་མི་འཐད་པར་ཐལ། དེ་བསྒྲུབ་ཀྱི་སྒྲུབ་ཆོས་ཡོད་པ་ཡིན་ན་དེ་སྒྲུབ་ཀྱི་རྟགས་དང་ཆོས་ཅན་གྱི་ངོ་བོ་གཉིས་གང་རུང་མི་སྲིད་ན་ད་སྒྲུབ་ཀྱི་རྟགས་ཡང་དག་མ་ཡིན་པས་མ་ཁྱབ་པའི་ཕྱིར་ན། མ་ཁྱབ་སྟེ། བསྒྲུབ་བྱའི་ཆོས་སྒྲུབ་པའི་རྣམ་པ་ཅན་སྒྲུབ་བྱེད་ལ་གཞི་མ་གྲུབ་པའི་རྟགས་བཀོད་ན་རྟགས་ཀྱི་ངོ་བོ་མ་གྲུབ་པའི་སྐྱོན་འབྱུང་ལ་བསྒྲུབ་བྱའི་ཆོས་མེད་དགག་གི་རྣམ་པ་ཅན་བསྒྲུབ་བྱེད་ལ་རྟགས་དེ་གཞི་མ་གྲུབ་ཀྱང་རྟགས་ཀྱི་ངོ་བོ་མི་སྲིད་པའི་སྐྱོན་མེད་པ་གང་ཞིགརྟགས་ལ་ཡང་བྱས་པ་ལྟ་བུའི་དངོས་པོ་བཀོད་ན་ཆོས་ཅན་གཞི་མ་གྲུབ་ན་ཆོས་ཅན་གྱི་ངོ་བོ་མེད་ནས་མ་གྲུབ་པའི་རྟགས་ཀྱིས་སྐྱོན་འོང་ལ། མ་སྐྱེས་པ་དང་བདེན་པར་མ་སྐྱེས་པ་ལྟ་བུ་ཡོད་པ། མེད་ངེས་ལྟ་བུ་གཞི་མ་གྲུབ་པ་སྟེ་དེ་འདྲའི་དགག་བྱ་བཅད་ཙམ་ཞིག་རྟགས་སུ་བཀོད་ན་ཆོས་ཅན་མེད་ཀྱང་ཆོས་ཅན་གྱི་ངོ་བོ་མི་སྲིད་པའི་མ་གྲུབ་པའི་རྟགས་སྐྱོན་མི་འབྱུང་བའི་ཕྱིར། དང་པོ་གང་ཞིག་གྲུབ་སྟེ། སྡེ་བདུན་ཡིད་ཀྱི་མུན་སེལ་ལས། བསྒྲུབ་བྱའི་ཆོས་སྒྲུབ་པའི་རྣམ་པ་ཅན་སྒྲུབ་པ་ལ་རྟགས་གཞི་མ་གྲུབ་པ་བཀོད་པ་རྟགས་ཀྱི་ངོ་བོ་མེད་ནས་མ་གྲུབ་པའི་རྟགས་སུ་གྱུར་པ་ཡིན་གྱི། བདག་མེད་ལྟ་བུ་བསྒྲུབ་བྱའི་ཆོས་དགག་བྱ་བཅད་ཙམ་གྱི་མེད་དགག་སྒྲུབ་པ་ལ་རྟགས་གཞི་མ་གྲུབ་པ་བཀོད་ཀྱང་རྟགས་ཀྱི་ངོ་བོ་མེད་ནས་མ་གྲུབ་པའི་སྐྱོན་དུ་མི་འགྱུར་ལ། ཞེས་དང་། དབུ་མ་སྣང་བ་ལས་ཀྱང་། བུམ་པ་སོགས་རྩོད་གཞི་གང་ལས་བསྒྲུབ་བྱའི་ཆོས་མི་རྟག་པ་དང་སྡུག་བསྔལ་བ་ལ་སོགས་པ་དངོས་པོའི་ཆོས་ཡོད་པའི་ངོ་བོར་སྟེ་ཕར་དགག་པ་མ་ཡིན་པར་ཚུར་སྒྲུབ་པར་འདོད་པའི་སྐབས་དེ་ལ་ནི། གདོད་མི་ཟ་བར་ཐ་སྙད་ཀྱི་སྒོ་ནས་དེ་ཐ་སྙད་ཙམ་དུ་གྲུབ་པ་ཅན་གྱི་དངོས་པོར་གྱུར་པ་སྟེ། གཞི་གྲུབ་ཀྱི་ཆོས་ཅན་དང་རྟགས་ལ་སོགས་པ་དགོས་ཏེ། ཞེས་པ་ནས། སྒྲུབ་ཆོས་སྒྲུབ་པའི་རྣམ་པ་ལ་སྒྲུབ་པ་དེ་ཉིད་ལ་ནི་དེ་ལྟ་བུའི་ཆོས་ཅན་གྱི་གཞི་མེད་ན་སྒྲུབ་ཆོས་དེ་གཞི་གང་ལ་བསྒྲུབ་པའི་གཞི་མེད་པས་བསྒྲུབ་བྱ་བཀག་པར་འགྱུར་བ་དང་། མེད་པའི་རྟགས་རྣམས་ཀྱིས་བསྒྲུབ་བྱའི་ཆོས་ཚུར་མི་སྒྲུབ་པར་ཕར་བཀག་པར་བྱེད་པས་རྟགས་ཆོས་ཅན་གྱི་གཞི་མེད་ན་བསྒྲུབ་པར་བྱ་བ་དེ་བཀག་པར་འགྱུར་བའི་ཕྱིར་དེ་འདྲ་ལ་རྟགས་དང་ཆོས་ཅན་གཞི་མ་གྲུབ་པའི་ཉེས་པ་ཡོད་ཅེས་བརྗོད་པར་བྱེད་པ་ཡིན་ནོ། །ཞེས་གསུངས་པའི་ཕྱིར། གཉིས་པ་གྲུབ་སྟེ། སྡེ་བདུན་མུན་སེལ་ལས། རྟགས་ཡོངས་གཅོད་ཀྱི་ཆོས་དེ་རྟགས་སྒྲུབ་པའི་རྣམ་པ་ཅན་རྟགས་སུ་བཀོད་པ་ལ་ཆོས་ཅན་གཞི་མ་གྲུབ་ན་ཆོས་ཅན་གྱི་ངོ་བོ་མེད་ནས་མ་གྲུབ་པའི་རྟགས་སུ་འགྱུར་བ་ཡིན་གྱི་བདག་མེད་དག་མེད་ངེས་ལྟ་བུ་རྟགས་དེ་དགག་བྱ་རྣམ་པར་བཅད་ཙམ་བཀོད་པ་ལ་ཆོས་ཅན་དེ་དག་གཞི་མ་གྲུབ་ཀྱང་ཆོས་ཅན་གཞི་མ་གྲུབ་པའི་སྐྱོན་དུ་འགྱུར་བ་མ་ཡིན་ནོ། །ཞེས་དང་། དབུ་མ་སྣང་བ་ལས་ཀྱང་། གཞི་བུམ་པ་ལྟ་བུ་གང་ལ་བདེན་གྲུབ་འགོག་པར་བྱེད་པ་ལྟ་བུ་དངོས་པོའི་ཆོས་ཡོད་པའི་ངོ་བོར་ཏེ་ཡོད་པའི་ཆོས་དེ་ཚུར་ཡོད་པར་སྒྲུབ་པར་མི་འདོད་ཀྱི་སྟེ་འདོད་པ་མ་ཡིན་གྱི། འོན་ཀྱང་བདེན་གྲུབ་དང་རྟགས་པའི་བདག་ལྟ་བུ་སྒྲོ་བཏགས་པའི་ཆོས་རྣམས་རྣམ་པར་བཅད་པ་དེ་ཉིད་སྒྲུབ་པར་བྱེད་པའི་རྟགས་ཙམ་ཞིག་བརྗོད་པར་འདོད་པའི་སྐབས་དེ་ལ་ནི་ཐ་སྙད་དུ་ཡང་དངོས་པོར་གྱུར་པའི་སྟེ་གཞི་གྲུབ་པའི་གཏན་ཚིགས་སུ་འགྱུར་བའི་སྐྱོན་འབྱུང་བའི་ཕྱིར་དང་ལེགས་ལྡན་གྱིས་འདོད་པའི་ཆོས་ཅན་མཐུན་སྣང་བ་དེ་ནི་གཞི་མ་གྲུབ་པ་དེའི་ཕྱིར་ལེགས་ལྡན་གྱི་ལུགས་ལ་ནི་དངོས་པོའི་ཆོས་ཞིག་གཏན་ཚིགས་སུ་བཀོད་པའི་རྗེས་སུ་དཔག་པ་སྟེ་རྟགས་སྦྱོར་ཐམས་ཅད་ལ་གཏན་ཚིགས་དང་ཆོས་ཅན་སོགས་དབུ་མ་རང་ལ་མི་གྲུབ་པའི་སྐྱོན་ཡོད་པའི་ཕྱིར། ཞེས་གསུངས་པའི་ཕྱིར། ཚིག་གསལ་གྱི་ལུང་འདི་ལ་ཁྱབ་སྟེ། དངོས་པོ་རྟགས་སུ་བཀོད་པ་ཞེས་དངོས་པོ་རྟགས་སུ་བཀོད་པ་ལ་ཆོས་ཅན་མེད་ན་མ་གྲུབ་པ་སྐྱོན་འབྱུང་ཞེས་དམིགས་ཀྱིས་བསལ་བའི་དགོས་པ་ཡོད་པའི་ཕྱིར་ཏེ། དེ་ལྟར་དམིགས་ཀྱིས་བསལ་བའི་དགོས་པ་དངོས་པོ་མ་ཡིན་པའི་མེད་དགག་དང་། མེད་ངེས་རྟགས་སུ་བཀོད་པ་ལ་ཆོས་ཅན་མེད་ན་མ་གྲུབ་པའི་རྟགས་སུ་འགྱུར་བའི་སྐྱོན་ཡོད་པས་མ་ཁྱབ་པའི་རྒྱ་མཚན་གྱིས་ཡིན་པའི་ཕྱིར་རོ། །བྱས་པ་ལ་ཁོ་ན་རེ། འོ་ན་མེད་དགག་བསྒྲུབ་བྱའི་ཆོས་སུ་བཟུང་བའི་དགག་རྟོགས་ཡིན་ན་ཆོས་ཅན་མེད་ནས་མ་གྲུབ་པའི་རྟགས་སུ་འགྱུར་བའི་སྐྱོན་མེད་པས་ཁྱབ་པར་ཐལ། རྟགས་ཟུར་དང་པོའི་སྡེ་བདུན་མུན་སེལ་དང་དབུ་མ་སྣང་བའི་ལུང་གཉིས་གྱི་དོན་དེ་མེད་དགག་བསྒྲུབ་ཆོས་སུ་བྱས་པའི་རྟགས་ཡིན་ན་ཆོས་ཅན་མེད་ཀྱང་མ་གྲུབ་པའི་རྟགས་སུ་འགྱུར་བས་ཁྱབ་པ་མེད་པ་དེ་ཡིན་པའི་ཕྱིར་ན་མ་ཁྱབ་སྟེ། མེད་དགག་སྒྲུབ་ཆོས་སུ་བཟུང་བ་ལ་ནི་དཔེར་ན་བུམ་པ་ཆོས་ཅན། བདེན་པར་མེད་དེ། རྟེན་འབྲེལ་ཡིན་པའི་ཕྱིར། ཞེས་པ་ལྟ་བུའི་མེད་དགག་བསྒྲུབ་ཆོས་སུ་བྱས་པ་ལ་ཆོས་ཅན་མེད་ན་རྟགས་དང་བསྒྲུབ་ཆོས་འགོད་གཞི་མེད་པས་མ་གྲུབ་པའི་རྟགས་སུ་འགྱུར་བ་ཡང་ཡོད། རྟག་པའི་བདག་ཆོས་ཅན། གཞི་མ་གྲུབ་སྟེ། ཚད་མས་མ་དམིགས་པའི་ཕྱིར། ཞེས་པ་ལྟ་བུ་ཆོས་ཅན་གཞི་མ་གྲུབ་ཀྱང་རྟགས་ཆོས་གཉིས་ཆོས་ཅན་དེའི་སྟེང་དུ་འགོད་རུང་བས་མ་གྲུབ་པའི་རྟགས་སུ་མི་འགྱུར་བ་དང་གཉིས་ཡོད་པའི་ཕྱིར། རྩ་བར་འདོད་ན། ལེགས་ལྡན་གྱིས། གོམས་པ་ཆོས་ཅན། དོན་དམ་པར་འགྲོ་བ་མེད་དེ། ལམ་ཡིན་པའི་ཕྱིར། སོང་བའི་ལམ་བཞིན། ཞེས་དང་། རྟེན་བཅས་ཀྱི་མིག་ཆོས་ཅན། དོན་དམ་པར་གཟུགས་ལ་མི་ལྟ་སྟེ། མིག་གི་དབང་པོ་ཡིན་པའི་ཕྱིར། དཔེར་ན་དེ་མཚུངས་ཀྱི་དབང་པོ་བཞིན། ཞེས་ལམ་ལ་མིག་དབང་རྟགས་སུ་བཀོད་པའི་རྟགས་སྦྱོར་ལ་ཆོས་ཅན་མེད་ན་མ་གྲུབ་པའི་རྟགས་ཀྱི་སྐྱོན་མེད་པར་ཐལ། དེའི་སྐབས་ཀྱི་རྟགས་ལམ་དང་མིག་དབང་གཉིས་དགག་རྟགས་ཡིན་པའི་ཕྱིར། ཁྱབ་པ་ཁས། འདོད་མི་ནུས་ཏེ། ལེགས་ལྡན་གྱི་ལུགས་ལྟར་ན་སྦྱོར་བ་དེ་གཉིས་ཀྱི་ཆོས་ཅན་གཉིས་པོ་རང་༄༅། །དབུ་མ་ལ་འཇུག་པའི་ཊི་ཀ་ཟབ་རྒྱས་ལམ་མཆོག་རབ་གསལ་སྣང་བའི་རྒྱན་ཞེས་བྱ་བ། ངོས་ནས་གྲུབ་པ་མེད་ན་གཏན་ནས་མེད་དགོས་ཤིང་། དེ་གཉིས་རང་ངོས་ནས་གྲུབ་པ་ཞིག་མི་སྲིད་པས་ཁྱོད་ཀྱི་ལུགས་ལ་ཆོས་ཅན་དེ་གཉིས་མེད་དགོས་པས་ན་གཏན་ཚིགས་ལམ་མིག་དབང་གཉིས་ཆོས་ཅན་མེད་ན་མ་གྲུབ་པའི་གཏན་ཚིགས་སུ་འགྱུར་རོ། །ཞེས་ཆོས་ཅན་མེད་ན་དགག་རྟགས་ཀྱི་ལམ་དང་དབང་པོ་གཉིས་མ་གྲུབ་པའི་གཏན་ཚིགས་སུ་འགྱུར་བ་ཟླ་བའི་ཞབས་གསུངས་པའི་ཕྱིར། ཚིག་གསལ་ལས། ལེགས་ལྡན་གྱི་དགག་པའི་གཏན་ཚིགས་ལམ་དེ་ཉིད་དབུ་མ་པ་རང་ཉིད་ལ་ཆོས་ཅན་གྱི་ངོ་བོ་མེད་ནས་མ་གྲུབ་པའི་དོན་ཅན་དུ་འགྱུར་བའི་སྐྱོན་ཡོད་ཅེས་སྦྱར་བར་བྱ་ལ་ཞེས་པ་ནས། ཞེས་བྱ་བ་ལ་སོགས་པའི་སྦྱོར་བ་གཞན་དག་ཏུ་ཡང་དེ་ལྟར་གཏན་ཚིགས་ལ་སོགས་པ་རང་ཉིད་ལ་མ་གྲུབ་པའི་སྐྱོན་ཡོད་ཅེས་སྦྱོར་བར་བྱའོ། །ཞེས་གསུངས་པའི་ཕྱིར་རོ། །དེ་ལྟར་ན། བུམ་པ་ཆོས་ཅན། མི་རྟག་པ་ཡིན་ཏེ། བྱས་པ་ཡིན་པའི་ཕྱིར། ཞེས་དང་། ནམ་མཁའ་ཆོས་ཅན། ཡོད་པ་ཡིན་ཏེ། ཤེས་བྱ་ཡིན་པའི་ཕྱིར། བུམ་པ་ཆོས་ཅན། རྒྱུ་ལས་སྐྱེས་པ་ཡིན་ཏེ། དངོས་པོ་ཡིན་པའི་ཕྱིར། བུམ་པ་མེད་པའི་གཞི་ཆོས་ཅན། བུམ་པའི་དགག་གཞི་ཡིན་ཏེ། དེར་བུམ་པ་ཡོད་ན་དམིགས་རུང་ཡང་མ་དམིགས་པའི་ཕྱིར། ཞེས་པ་ལྟ་བུ་ཡོངས་གཅོད་ཚུར་སྒྲུབ་པའི་རྣམ་པ་ཅན་གྱི་བསྒྲུབ་ཆོས་སྒྲུབ་པའི་གཏན་ཚིགས་ཐམས་ཅད་ནི་སྒྲུབ་རྟགས་ཡིན་ཏེ། དེ་ལ་རྟགས་དང་ཆོས་ཅན་གཉིས་ཀ་ཡོད་དགོས་སོ། །བུམ་པ་ཆོས་ཅན། བདེན་པར་མེད་དེ། བྱས་པ་ཡིན་པའི་ཕྱིར། རྟག་པའི་བདག་ཆོས་ཅན། མེད་དེ། མ་དམིགས་པའི་ཕྱིར། ཞེས་པ་ལྟ་བུ་ནི་དགག་རྟགས་ཡིན་ཏེ། དེ་ལ་ཆོས་ཅན་དང་རྟགས་ཡོད་མེད་ཅི་རིགས་ཡོད་ལ། དེ་ཡང་སྒྲུབ་གཞི་བུམ་པ་ལྟ་བུ་ཡོད་པའི་ཆོས་ལ། བདེན་གྲུབ་སོགས་སྒྲོ་བཏགས་པ་འགོག་པའི་གཞི་ཆོས་ཅན་ལ་ཡོད་པ་ཞིག་དགོས་ལ། དེ་ལ་ནི་རྟགས་ཀྱང་ཡོད་པ་ཞིག་དགོས་སོ། །རྟག་པའི་བདག་དང་རོ་བོང་གི་རྭ་སོགས་མེད་ངེས་རྣམས་ཡོད་པར་སྒྲོ་བཏགས་པ་རྣམས་ཡོད་པར་སྒྲོ་བཏགས་པ་རྣམས་འགོག་པའི་གཞི་ནི་དགག་པའི་གཞི་རང་ཉིད་དགག་པར་བྱེད་པ་ཡིན་པས་དེ་འདྲའི་ཆོས་ཅན་ལ་མེད་པ་ཞིག་དགོས། སྒྲོ་བཏགས་འགོག་བྱེད་ཀྱི་བདག་རྟགས་ལ་དཔེར་ན་བུམ་པ་ཆོས་ཅན། བདེན་པར་མེད་དེ། བྱས་པ་ཡིན་པའི་ཕྱིར། ཞེས་པའི་རྟགས་བྱས་པ་ལྟ་བུ་དངོས་པོ་དང་སྒྲུབ་པ་ཡིན་པ་དང་། བུམ་པ་ཆོས་ཅན། བདེན་པར་མེད་དེ། བདེན་པའི་གཅིག་དང་དུ་མ་གང་རུང་དང་བྲལ་བའི་ཕྱིར། ཞེས་དང་། རྟག་པའི་བདག་ཆོས་ཅན། མེད་དེ། མ་སྐྱེས་པའི་ཕྱིར། ཞེས་པ་གཉིས་པོ་ལྟ་བུའི་རྟག་པ་ནི་མེད་དགག་སྟེ། རྟགས་དེ་དག་ནི་ཡོད་པའི་དགག་རྟགས་ཡང་དག་དང་། རྟག་པའི་བདག་ཆོས་ཅན། མེད་དེ། ཚད་མས་བསལ་བ་ཡིན་པའི་ཕྱིར། ཞེས་པ་ལྟ་བུ་རྟགས་ཀྱི་ངོ་བོ་མེད་པའི་དགག་རྟགས་ཡང་དག་གོ། རྟག་པའི་བདག་ཆོས་ཅན། མེད་པ་ཡིན་ཏེ། ཚད་མས་མ་དམིགས་པའི་ཕྱིར། ཞེས་པ་ལྟ་བུ་ནི་སྒྲུབ་ཆོས་མེད་པས་ན་དགག་རྟགས་ཡང་དག་མ་ཡིན་ནོ། །གཞན་ཡང་ཕྱོགས་གླང་གིས། མངོན་སུམ་དོན་དང་རྗེས་དཔག་དང་། །ཡིད་ཆེས་གྲགས་པས་རང་རྟེན་ལ། །ཞེས་དཔེར་ན། བུམ་པ་ཡོད་པར་སྒྲུབ་པ་དང་ཆུ་སྐྱོར་གྱི་དོན་བྱེད་ནུས་སུ་སྒྲུབ་པ་དང་བུམ་པ་བདེན་གྲུབ་འགོག་པ་ལྟ་བུ་གཞི་གྲུབ་ཀྱི་ཆོས་ཤིག་དགག་སྒྲུབ་ཀྱི་གཞིར་བཟུང་ནས་དེ་ལ་དེའི་ངོ་བོ་དང་མཚན་ཉིད་དང་རྒྱུ་ལ་སོགས་པ་སྒྲུབ་པ་དང་ཡོད་པའི་ཆོས་དེ་ལ་སྒྲོ་བཏགས་འགོག་པ་དག་ལ་ནི། མངོན་སུམ་གྱི་དོན་གྱི་ཚད་མ་དང་དངོས་སྟོབས་རྗེས་དཔག་ཚད་མ་དང་། ཡིད་ཆེས་རྗེས་དཔག་ཚད་མ་དང་གྲགས་པའི་རྗེས་དཔག་ཚད་མ་རྣམས་གང་རུང་གི་རང་གི་རྟེན་གཞི་ཆོས་ཅན་དེ་གྲུབ་པ་ཞིག་དགོས་ལ། དེ་འདྲའི་རྟེན་གཞི་ཆོས་ཅན་ནི་ཚད་མས་མ་བསལ་བ་དགོས་པར་བཤད་པ་ཡིན་གྱི། རྟག་གཅིག་རང་དབང་ཅན་གྱི་བདག་དང་། བདེན་གྲུབ་དང་། རི་བོང་གི་རྭ་ལྟ་བུ་སྒྲོ་བཏགས་ཁོ་ན་དགག་པའི་གཞིར་བཟུང་སྟེ་དེ་ཉིད་འགོག་པ་ལྟ་བུ་རང་གི་རྟེན་གཞི་གྲུབ་མི་དགོས་པ་རྣམས་ལ་ནི་ཆོས་ཅན་མེད་ཀྱང་མ་གྲུབ་པའི་རྟགས་སུ་མི་འགྱུར་བ་ལ་ཚད་མས་མི་གནོད་པར་ཐལ། དེ་མི་གནོད་པར་ཆོས་ཀྱི་གྲགས་པའི་བཤད་པའི་ཕྱིར། དེར་ཐལ། རྣམ་འགྲེལ་ལས། དཔེར་ན་མ་སྐྱེས་པའི་རྟགས་ཀྱིས་ཆོས་ཅན་རྟག་གཅིག་རང་དབང་བའི་བདག་དང་བསྒྲུབ་ཆོས་མེད་པ་གཉིས་ཀྱི་ཚོགས་དོན་རྟག་གཅིག་རང་དབང་བའི་བདག་མེད་པ་དེ་བསྒྲུབ་ནུས་པས་ན་མ་སྐྱེས་པའི་རྟགས་དེས་ཆོས་ཅན་རྟག་གཅིག་རང་དབང་བའི་བདག་དེ་འགོག་པར་བྱེད་ཀྱང་རྒོལ་བ་རང་གིས་ཞེ་བའི་འདོད་པའི་བསྒྲུབ་བྱ་ཡང་རྟག་གཅིག་རང་དབང་བའི་བདག་མེད་པ་དེ་ཡིན་པས་ན་རྟགས་ཀྱིས་ཆོས་ཅན་བཀག་སྟེ་ཆོས་ཅན་མ་གྲུབ་ཀྱང་ཚད་མས་མི་གནོད་པའི་ཆོས་ཅན་མེད་པའི་སྐྱོན་མེད་པ་བཞིན། སྔ་རྒོལ་རང་གི་ཞེ་བས་འདོད་པའི་ཆོས་ཅན་དང་བསྒྲུབ་ཆོས་ཅན་བཀག་པའི་མེད་དགག་གཉིས་ཀྱི་ཚོགས་དོན་དེ་བསྒྲུབ་པར་བྱ་བ་ལ་ནི། ཆོས་ཅན་མ་གྲུབ་ཀྱང་ཚད་མའི་གནོད་པ་ཅི་ཡང་མེད་པ་ཉིད་ཡིན་ནོ། །ཡང་དཔེར་ན་བུམ་པ་མི་རྟག་པ་བསྒྲུབ་པ་ལྟ་བུ་རྒོལ་བའི་ཞེ་བས་འདོད་པའི་ཆོས་ཅན་དང་བསྒྲུབ་ཆོས་དང་སྒྲུབ་པའི་རྣམ་ཅན་གཉིས་ཀ་། ཚོགས་པའང་བསྒྲུབ་བྱ་ཉིད་ཡིན་ནི། རྟེན་ཆོས་ཅན་ལ་ནི་གནོད་པའི་རྟགས་མེད་ངེས་ལྟ་བུ་གང་གིས་ནི་དཔེར་ན་ཆོས་ཅན་བུམ་པ་འགོག་ལ། བུམ་པ་བཀག་ན་བུམ་པ་མི་རྟག་པའང་བཀག་པ་ཡིན་པ་ལྟར་བསྒྲུབ་པར་བྱ་བའི་ཆོས་འགོག་པར་བྱེད་པས་ན། ཡིད་ཆེས་གྲགས་པའི་རང་རྟེན་ལ་ཞེས་པ་དེས་ནི་དེ་འདྲའི་ཆོས་ཅན་མེད་པ་དེ་ལ་ནི་ཚད་མས་གནོད་པ་ཡོད་ཅེས་བརྗོད་དོ། །ཞེས་གསུངས་པའི་ཕྱིར། རྒྱུ་མཚན་དེས་ན། མ་སྐྱེས་པའི་རྟགས་ཀྱིས་རྟག་པའི་བདག་མེད་པར་སྒྲུབ་པའི་ཆོས་ཅན་མེད་ཀྱང་། ཆོས་ཅན་མ་གྲུབ་པའི་སྐྱོན་མེད་པར་ཐལ། ཆོས་ཅན་རྟག་པའི་བདག་དང་བསྒྲུབ་ཆོས་མེད་པའི་ཚོགས་དོན་ཏེ་རྟོགས་པའི་བདག་མེད་པ་དེ་སྐབས་དེའི་བསྒྲུབ་བྱ་ཡིན་པའི་ཕྱིར། ཁྱབ་སྟེ། སྐབས་དེའི་ཞེ་འདོད་ཀྱི་བསྒྲུབ་བྱ་དེ་བསྒྲུབ་ནུས་ན་དེ་ལ་ཆོས་ཅན་སོགས་མེད་པའི་སྐྱོན་མི་སྲིད་པའི་ཕྱིར་དང་། ཆོས་ཅན་རྟག་པའི་བདག་དེ་མེད་པར་སྒྲུབ་པ་ཡིན་པས་ཆོས་ཅན་རྟག་པའི་བདག་དེ་ཡོད་ན་དེ་མེད་པར་ཡང་སྒྲུབ་མི་ནུས་ལ། མ་སྐྱེས་པ་དེ་རྟགས་ཆོས་ཅན་ལ་མེད་པའི་མ་གྲུབ་པའི་རྟགས་སུ་ཡང་མི་འགྱུར་བའི་ཕྱིར་རོ། །དེ་འདྲའི་སྐབས་ཀྱིས་ཆོས་ཅན་མ་གྲུབ་ཀྱང་རྟགས་ཕྱོགས་ཆོས་མ་གྲུབ་པའི་སྐྱོན་ཡང་མེད་པར་ཐལ། ཆོས་ཅན་མེད་ཀྱང་དེའི་རྟགས་ཚད་མས་གྲུབ་པ་མི་འགལ་བའི་ཕྱིར། དེར་ཐལ། ཆོས་ཅན་ཞེས་པ་ནི་རྟགས་ཀྱིས་དགག་སྒྲུབ་བྱེད་པའི་གཞི་ཡིན་པས་ཆོས་ཅན་ཞེས་བཏགས་པའི་ཕྱིར། ཁྱབ་སྟེ། ཆོས་ཅན་ནི་རྟགས་ཀྱིས་དགག་སྒྲུབ་བྱེད་པའི་གཞི་ཡིན་ན་རྟག་པའི་བདག་ལ་སོགས་པ་མེད་པ་རྣམས་ཆོས་ཅན་དུ་བཟུང་ནས་ཆོས་ཅན་དེ་ཉིད་རྟགས་ཀྱིས་དགག་པའང་ཡོད། བུམ་པ་སོགས་ཡོད་པ་རྣམས་ཆོས་ཅན་དུ་བཟུང་ནས་ཆོས་ཅན་མི་འགོག་པར་དེ་ལ་སྒྲོ་བཏགས་པ་རྣམས་རྟགས་ཀྱིས་དགག་པའང་ཡོད། བུམ་པ་ཡོད་པར་རྟགས་ཀྱིས་སྒྲུབ་པ་སོགས་ཀྱང་ཡོད་པས་ན་ཆོས་ཅན་གཞི་མ་གྲུབ་ཀྱང་རྟགས་ངེས་པའི་རྩོད་གཞིར་ཏེ་རྟགས་ཚད་མས་གྲུབ་པ་ཅན་གྱིས་རྟགས་ཀྱི་རྩོད་གཞི་ཡིན་པར་མི་འགལ་བའི་ཕྱིར། དཔེར་ན་གཞི་མ་གྲུབ་ཀྱང་ཁྱབ་པ་ངེས་པའི་མཐུན་དཔེར་མི་འགལ་བ་བཞིན་ནོ། །གཞན་ཡང་ཆོས་ཅན་མ་གྲུབ་པའི་རྟགས་ལ་དགག་རྟགས་ཡང་དག་དང་། དགག་རྟགས་ཡང་དག་མ་ཡིན་པ་གཉིས་ཡོད་དེ། མ་སྐྱེས་པའི་རྟགས་ཀྱིས་རྟག་པའི་བདག་དེ་མུ་སྟེགས་པས་སྒྲོ་བཏགས་པ་ལྟར་ཐ་སྙད་དུ་མེད་པར་སྒྲུབ་པ་ནི་དང་པོ་དང་། ཕུང་པོ་དང་གཅིག་ཐ་དད་གང་རུང་དུ་མེད་པའི་རྟགས་ཀྱིས་རྟག་པའི་བདག་གཏན་མེད་དུ་སྒྲུབ་པ་དེ་གཉིས་པ་ཡིན་པའི་ཕྱིར། དེར་ཐལ། སྔ་མའི་བསྒྲུབ་བྱའི་ཆོས་ལ་མེད་དགག་གིས་ཁྱབ། ཕྱི་མའི་བསྒྲུབ་བྱའི་ཆོས་ལ་མེད་པས་ཁྱབ་པའི་ཕྱིར། ཁྱབ་སྟེ། རྟགས་བསྒྲུབ་ཟིན་པའི་ཕྱིར། ཡང་རྒྱན་བཟང་བས། མྱུ་གུ་ཆོས་ཅན། སླར་ཡང་སྐྱེ་བ་དོན་མེད་ཡིན་ཏེ། ཡོད་པའི་ཕྱིར། དཔེར་ན་མངོན་གསལ་གྱི་བུམ་པ་བཞིན། ཞེས་པའི་གཞན་གྲགས་གཅིག་སངས་རྒྱས་བསྐྱངས་ཀྱིས་དངོས་སུ་བཀོད་ཟེར་བ་དེ་མི་འཐད་པར་ཐལ། དེ་འདྲའི་གཞན་གྲགས་བཀོད་ན་རྟགས་ལ་ལྟོས་པའི་འགལ། མ་གྲུབ་གྱི་ཉེས་པ་མ་བསལ་བའི་སྐྱོན་ཡོད་པས་སངས་རྒྱས་བསྐྱངས་ཀྱིས་དེ་འདྲ་སྒྲུབ་པ་ལ་ཡོད་པ་རྟགས་སུ་མ་བཀོད་པ་སྔར་བཤད་ཟིན་པ་ལྟར་ཡིན་པའི་ཕྱིར། ཚིག་གསལ་ལས། གྲུབ་པ་ལ་སྒྲུབ་པ་ཉིད་ཅེས་སོགས་སྔར་དྲངས་པ་དེའི་ཕྱིར། ཁོ་ན་རེ། འགྲེལ་ངག་གི་སྐབས་འདིར་ཡོད་པ་རྟགས་སུ་བཀོད་པར་ཐལ། རིགས་པའི་རྒྱ་མཚོ་ལས། ཡོད་པ་རྟགས་དང་ཡང་སྐྱེ་བ་དོན་མེད་པ་བསྒྲུབ་པར་བྱའོ། །ཞེས་གསུངས་པའི་ཕྱིར་ན་མ་ཁྱབ་སྟེ། ལུང་དེ་ནི་རང་གི་བདག་ཉིད་དུ་ཡོད་པ་རྟགས་དང་། ཡང་སྐྱེས་ལ་དགོས་པ་མེད་པ་བསྒྲུབ་བྱའི་ཆོས་ཡིན་ཞེས་བཤད་པ་ལ་ཚིག་གི་བསྡུས་ནས་དེ་ལྟར་བཀོད་པ་ཙམ་ཡིན་པའི་ཕྱིར། དེར་ཐལ། རིགས་པའི་རྒྱ་མཚོ་ལས། བུདྡྷ་པཱ་ལི་ཏ་ལས་རང་གི་བདག་ཉིད་དུ་ཡོད་པ་ནི་ཡང་སྐྱེ་བ་ལ་དགོས་པ་མེད་ཅེས་གསུངས་པ་ནི། མདོར་བསྟན་གྱི་དེ་དག་གི་ཞེས་སོགས་ཀྱི་དོན་རྒྱས་པར་འགྲེལ་བའི་ངག་ཡིན་པས་ན་ཡོད་པ་རྟགས་དང་ཡང་སྐྱེ་བ་དོན་མེད་པ་བསྒྲུབ་བྱའོ། །ཞེས་བུདྡྷ་པཱ་ལི་ཏའི་རང་གི་བདག་ཉིད་དུ་ཡོད་པ་ནི་ཡང་དེ་ཚིག་བསྡུས་ནས་ཡོད་པ་རྟགས་དང་ཞེས་གསུངས་པ་ཡིན་པར་ཤིན་ཏུ་གསལ་བའི་ཕྱིར། །འདིར་འདི་ལྟར་ཤེས་དགོས་ཏེ། སངས་རྒྱས་བསྐྱངས་ཀྱིས་གཞན་གྲགས་ལ་གྲངས་ཅན་གྱིས་རྒྱུ་དུས་སུ་མི་གསལ་བར་འདོད་རྒྱུའི་མྱུ་གུ་ཆོས་ཅན་དུ་བཟུང་བ་དེ་གྲངས་ཅན་རང་ཉིད་ཀྱིས་ཀྱང་དེ་འདྲའི་མྱུ་གུ་ཁས་ལེན། དབུ་མ་པས་ཀྱང་མྱུ་གུ་དེ་རྒྱུ་དུས་སུ་མི་གསལ་བར་ཡོད་པར་མི་འདོད་ཀྱང་དེ་གྲངས་ཅན་པའི་རྒྱུ་དུས་སུ་མི་གསལ་བར་ཡོད་པར་འདོད་རྒྱུའི་མྱུ་གུ་ཡིན་པར་ཁས་ལེན་པས་ཆོས་ཅན་ཀྱང་གཉིས་ཀ་མ་གྲུབ། གཏན་ཚིགས་རང་གི་བདག་ཉིད་དུ་ཡོད་པ་དེ་ཡང་། དབུ་མ་པས་ཀྱང་རྒྱུ་དུས་སུ་མྱུ་གུ་རང་གི་བདག་ཉིད་དུ་ཡོད་པར་མི་འདོད་ཀྱང་མྱུ་གུ་དེ་རང་གི་བདག་ཉིད་དུ་ཡོད་པར་འདོད་ལ། གྲངས་ཅན་པས་ཀྱང་མྱུ་གུ་དེ་རང་གི་བདག་ཉིད་དུ་ཡོད་པར་འདོད་པས་ན་རྟོགས་དེ་ཡང་གཉིས་ཀ་ལ་གྲུབ་པ་དང་། དབུ་མ་པས་གྲངས་ཅན་ལ་དེ་འདྲའི་མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་གི་བདག་ཉིད་དུ་ཡོད་པའི་ཕྱིར། མངོན་གསལ་གྱི་བུམ་པ་བཞིན་ཞེས་འཕངས་པ་ནས། རང་གི་བདག་ཉིད་དུ་ཡོད་པ་དེ་གྲངས་ཅན་པས་རྒྱུ་དུས་སུ་རང་གི་བདག་ཉིད་དུ་ཡོད་པ་ལ་གོ་བ་ལ། ཆོས་ཅན་བཀོད་ཚུལ་དང་རྟགས་བརྗོད་ཚུལ་གྱིས་མངོན་གསལ་གྱི་མྱུ་གུ་ཡོད་པ་སོགས་མི་གོ་བས་རྟགས་ལ་བརྟགས་པའི་ཉེས་པའང་མི་བརྗོད་ལ། རྟགས་རང་གི་བདག་ཉིད་དུ་ཡོད་པ་དེ་ཁོ་རང་གིས་རྒྱུ་དུས་སུ་མྱུ་གུ་རངགི་བདག་ཉིད་དུ་ཡོད་པ་ལ་གོ་བར་འགྱུར་བ་ལྟར་ཁོ་རང་ལ་གྲགས་པའི་རྟགས་དཔེ་འགོག་པ་ཡིན་ནོ། །དེས་ན་རྟོགས་དེ་རྒོལ་བ་གཉིས་ཀ་ལ་གྲུབ་པ་དང་། དེ་རྒྱུ་དུས་སུ་ཡོད་པ་དེ་ཁོ་རང་ལ་གྲགས་པ་གཉིས་ཀ་ཡིན་པས་ན་གཞན་གྲགས་ཀྱི་གཏན་ཚིགས་ཡང་དག་ཡིན་ནོ། །ཆོས་ཅན་ལ་མིག་སོགས་བཀོད་ནས། བདག་ལས་མི་སྐྱེ་སྟེ། ཡོད་པའི་ཕྱིར། ཞེས་པ་སྦྱོར་བ་ལ་ནི་ཡོད་པ་དེ་མི་གསལ་བ་རྒྱུ་དུས་སུ་ཡོད་པའམ་གསལ་ཟིན་ནས་ཡོད་པ་སོགས་གང་ཡིན། སྙམ་དུ་དོགས་པ་སྐྱེ་བ་ཡིན་ནོ། །གཞན་ཡང་ཚིག་གསལ་ལས། རྒྱས་བཤད་ཀྱི་རང་གི་བདག་ཉིད་དུ་ཞེས་པ་ལ་སོགས་པ་འདི་ནི་མདོར་བཞག་པའི་དེ་དག་གི་སྐྱེ་བ་ཞེས་པ་ལ་སོགས་པའི་ངག་དེའི་འགྲེལ་བའི་ངག་ཡིན་ལ། ཞེས་པ་ནས། དེ་ལ་རྒྱས་བཤད་ཀྱི་རང་གི་བདག་ཉིད་དུ་ཡོད་པ་ཞེས་བྱ་བའི་ངག་འདིས་ནི་སླར་ཡང་སྐྱེ་བ་དོན་མེད་དུ་སྒྲུབ་པའི་གཏན་ཚིགས་འཛིན་པ་སྟེ་སྟོན་པ་ཡིན་ནོ། །མདོར་བསྟན་གྱི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང་ཞེས་བྱ་བའི་ངག་འདིས་བསྒྲུབ་པར་བྱ་བའི་ཆོས་འཛིན་པ་སྟེ་སྟོན་པ་ཡིན་ནོ་ཞེས་སངས་རྒྱས་བསྐྱངས་ཀྱི་འགྲེལ་ངག་གིས་བསྟན་པའི་གཞན་གྲགས་ལྷོ་གཏན་ཚིགས་དེ་རང་གི་བདག་ཉིད་དུ་ཡོད་པ་བཀོད་པར་བཤད་པ་མི་འཐད་པར་ཐལ། སྐབས་འདིར་མྱུ་གུ་སླར་ཡང་སྐྱེ་བ་དོན་མེད་དུ་སྒྲུབ་པའི་གཞན་གྲགས་ཀྱི་རྟགས་ལ་རང་གི་བདག་ཉིད་དུ་ཡོད་པས་བཀོད་པ་དེ་འཛིན་མི་རིགས་པར་ཡོད་པར་འཛིན་པ་དེ་རྩ་ཤེས་ཊིཀ་ཆེན་གྱི་དགོངས་པ་ཡིན་པར་ཁྱོད་རང་གིས་འདོད་པ་དེའི་ཕྱིར་རོ། །བྱས་པ་ལ་ཁོ་ན་རེ། སྐབས་འདིར་གཞན་གྱིས་སྨྲས་པའི་ཉེས་པ་སེལ་མི་དགོས་པའི་ཡོད་པ་རྟགས་སུ་བྱས་པའི་གཞན་གྲགས་གཅིག་མ་བསྟན་པར་ཐལ། མྱུ་གུ་སླར་ཡང་སྐྱེ་བ་དོན་མེད་དུ་སྒྲུབ་པ་ལ་ཡོད་པ་རྟགས་སུ་བཀོད་པའི་གཞན་གྲགས་ཀྱི་ཉེས་པ་སེལ་མི་དགོས་པ་གཅིག་མ་བསྟན་པའི་ཕྱིར་ན་མ་ཁྱབ་སྟེ། ཡོད་པའི་རྟགས་ཀྱིས་སྐྱེས་བུ་ལས་ཐ་དད་པའི་སྐྱེ་ལྡན་གྱི་དངོས་པོ་རྣམས་བདག་ལས་མི་སྐྱེ་བར་སྒྲུབ་པའི་གཞན་གྲགས་དོགས་པ་དེ་མི་འབྱུང་བའི་ཕྱིར། དེར་ཐལ། ཆོས་ཅན་དུ་སྐྱེ་ལྡན་གྱི་དངོས་པོ་ཐམས་ཅད་བཟུང་བ་དེ་ནི་རྒོལ་བ་གཉིས་ཀའི་ལུགས་ལ་སྤྱིར་སྐྱེ་ལྡན་གྱི་དངོས་པོ་ཐམས་ཅད་ཡོད་པ་ཡིན་པས་སྤྱིར་བཏང་གི་སྐྱེ་ལྡན་གྱི་དངོས་པོ་དེ་གཉིས་ཀ་ལ་གྲུབ་པའི་ཆོས་ཅན་ཡིན་ཞིང་། ཁྱད་པར་ནི་གྲངས་ཅན་པའི་སྐྱེ་ལྡན་གྱི་དངོས་པོ་རྣམས་ཞེས་པ་དེ་ལ་རང་གི་རྒྱུ་དུས་སུ་མི་གསལ་བར་ཡོད་པ་དང་གསལ་ཟིན་གཉིས་ཡོད་པར་འདོད་ཀྱང་དེ་ཐམས་ཅད་ཆོས་ཅན་དུ་བཀོད་པར་གོ་བ་ཡིན་ཞིང་། གྲངས་ཅན་གྱི་དེ་ལྟར་གོ་རྒྱུའི་སྐྱེ་ལྡན་གྱི་དངོས་པོ་རྣམས་ཆོས་ཅན་དུ་བཟུང་ནས། བདག་ལས་མི་སྐྱེ་སྟེ། ཡོད་པའི་ཕྱིར། ཞེས་བརྗོད་ཚེ་སྐྱེ་ལྡན་གྱི་དངོས་པོ་རྣམས་སྤྱིར་ཡོད་པ་ནི་གཉིས་ཀ་ལ་གྲགས་པ་ཡིན་པས་རྟགས་ཡོད་པ་དེ་རྒོལ་བ་གཉིས་ཀ་ལ་གྲགས་པ་ཡིན་པས་རྟགས་ཡོད་པ་དེ་རྒོལ་གཉིས་ཀ་ལ་གྲུབ་པའང་ཡིན་ལ། ཁྱད་པར་གྲངས་ཅན་གྱིས་གསལ་མི་གསལ་གྱི་དངོས་པོ་ཐམས་ཅད་ཡོད་པའི་ཕྱིར་ཞེས་སུ་གོ་ནས་ཡོད་པ་དེ་མི་གསལ་བར་ཡོད་པ་དང་གསལ་ཟིན་ཡོད་པ་གང་ཡིན་སྙམ་དུ་རྟགས་ལ་བརྟགས་ནས་གྲུབ་ཟིན་འགལ་བའི་སྐྱོན་ཡང་སྨྲ་རྒྱུ་མེད་པ་གང་ཞིག་ཆོས་ཅན་ལ་སྐྱེས་བུ་ལས་ཐ་དད་པའི་སྐྱེ་ལྡན་གྱི་དངོས་པོ་རྣམས་བཀོད་པས་ན། རྟགས་ལ་ཡོད་པའི་ཕྱིར། ཞེས་བཀོད་པའི་ཡོད་པ་ད་སྐྱེ་ལྡན་གྱི་དངོས་པོ་ཡོད་པ་ལ་གོ་བར་འགྱུར་བ་ལས་ཡོད་པ་དེ་བདག་ལས་མི་སྐྱེ་བའི་སྐྱེས་བུ་ཡོད་པ་ལྟ་བུ་ཡིན་ནམ་བདག་ལས་སྐྱེ་བའི་དངོས་པོ་རྣམས་ཡོད་པ་དེ་གཉིས་གང་ཡིན་ཞེས་མ་ངེས་པའི་ཉེས་པ་ཡང་སྨྲ་རྒྱུ་མེད་པའི་ཕྱིར་རོ། །བོད་ཁ་ཅིག་ན་རེ། ཐལ་འགྱུར་བའི་ལུགས་ལ་བཟློག་པ་འཕེན་པའི་ཐལ་འགྱུར་མེད་པར་ཐལ། བཟློག་པ་འཕངས་ན་བཟློག་དོན་རང་གིས་ཁས་ལེན་དགོས་པ་གང་ཞིགརང་ལ་ཁས་ལེན་མེད་པའི་ཕྱིར། ཚིག་གསལ་ལས། རང་བཞིན་མེད་པར་སྨྲ་བས་རང་བཞིན་དང་བཅས་པར་སྨྲ་བ་ལ་བདག་སྐྱེ་འགོག་པའི་ཐལ་བ་སྒྲུབ་པ་སྟེ་ཐལ་བ་འཕངས་པ་ན་རང་ཐལ་བ་དེའི་བཟློག་དོན་ཁས་ལེན་ནས་འཕངས་པ་ནི་མིན་ལ། དེ་མིན་ན་ཐལ་བའི་ངག་དེས་ནི་སྨྲ་བ་པོ་རང་དབང་མེད་པར་བྱས་ནས་ནི་བཟློག་དོན་འཕེན་མི་སྲིད་པས་ན་ཐལ་འགྱུར་གཉིས་པོ་དེ་ཐལ་བ་ལ་བཟློག་པ་འཕེན་པའི་དོན་ཅན་དུ་ག་ལ་འགྱུར། ཞེས་གསུངས་པའི་ཕྱིར་ན་མ་ཁྱབ་སྟེ། ལུང་དེས་ནི་སངས་རྒྱས་བསྐྱངས་ཀྱི་འགལ་བརྗོད་ཀྱི་ཐལ་འགྱུར་གཉིས་པོ་དེའི་བཟློག་དོན་རང་གི་ཁས་ལེན་འདོད་ནས་ཐལ་བ་གཉིས་པོ་འཕངས་པ་མ་ཡིན་པའི་རྒྱུ་མཚན་གྱིས་དེ་གཉིས་ཀྱི་བཟློག་དོན་འཕེན་ཞེས་བཤད་པ་ཡིན་གྱི་དབུ་མ་པས་ཐལ་བ་གང་གིས་ཀྱང་བཟློག་དོན་མི་འཕེན་པར་བཤད་པ་མ་ཡིན་པའི་ཕྱིར་རོ། །རྩ་བར་འདོད་ན། རང་འགྲེལ་ལས། རང་བཞིན་གྱིས་གྲུབ་པའི་རྒྱུ་གཞན་ལ་བརྟེན་ནས་གལ་ཏེ་རང་བཞིན་གྱིས་གྲུབ་པའི་འབྲས་བུ་གཞན་ཞིག་འབྱུང་བར་འགྱུར་ན་ནི། རྒྱུ་འབྲས་གཉིས་འབྲེལ་མེད་དོན་གཞན་ཡིན་ཞིང་འབྲལ་མེད་ཀྱི་འབྲས་བུ་འབྱུང་ན་འོ་ན་མེ་ལྕེ་ལས་ཀྱང་མུན་པ་འཐུག་པོ་འབྱུང་བར་འགྱུར་ཞིང་སྟེ། སྔ་མ་དེ་གཉིས་འབྲེལ་མེད་དོན་གཞན་ཡིན་པར་མཚུངས་པའི་ཕྱིར་རོ། །མེ་ལྕེ་ལས་མུན་པ་འབྱུང་བ་དེ་ནི་མཐོང་བམ་རིགས་པ་མ་ཡིན་ཏེ། དེའི་ཕྱིར་འབྲེལ་མེད་ཀྱི་རྒྱུ་ལས་འབྲེལ་མེད་གྱི་འབྲས་བུ་འབྱུང་བའི་གཞན་སྐྱེ་འདི་ནི་ཡོད་པ་མ་ཡིན་ནོ། །དེ་ཉིད་ཀྱི་ཕྱིར་རྒྱུ་དང་འབྲས་བུ་ནི་རང་བཞིན་གྱིས་གྲུབ་པའི་གཞན་ཡིན་པ་ཉིད་དུ་ནམ་ཡང་འཐད་པར་མི་འགྱུར་རོ། །ཞེས་གསུངས་པ་དེ་མི་འཐད་པར་ཐལ། ལུང་དེས་གཞན་སྐྱེ་འགོག་པའི་དཔེ་དག་དོན་གཉིས་ཀའི་ཐལ་འགྱུར་གྱིས་བཟློག་པ་འཕངས་པའི་ཕྱིར་རོ། །ཡང་ཁོ་ན་རེ། ཐལ་འགྱུར་བའི་ལུགས་འདི་ལ་རྒོལ་ཕྱི་རྒོལ་གཉིས་ཀའི་ཚད་མས་གྲུབ་པའི་ཆོས་ཅན་མེད་པར་ཐལ། ལུགས་འདིར་ཆོས་ཅན་མཐུན་སྣང་བ་མེད་པའི་ཕྱིར་ན་མ་ཁྱབ་སྟེ། སྐབས་འདིའི་ཆོས་ཅན་མཐུན་སྣང་བའི་དོན་ནི། རྒོལ་བ་གཉིས་ཀ་ལ་ཆོས་ཅན་རང་མཚན་གྱིས་གྲུབ་པར་སྣང་བ་ལ་ཚད་མར་སོང་བའི་ཆོས་ཅན་ཡིན་པར་འདོད་རྒྱུའི་ཆོས་ཅན་དེ་ལ་བྱེད་པ་ཡིན་ཞིང་དེ་འདྲའི་ཆོས་ཅན་མཐུན་སྣང་བ་མེད་པའི་དོན་ཡིན་པ་གང་ཞིགདེ་འདྲའི་ཆོས་ཅན་མེད་ཀྱང་ཆོས་ཅན་དེ་གཉིས་ཀའི་རང་གི་ལུགས་ཀྱི་ཚད་གྲུབ་ཏུ་འདོད་པའི་ཆོས་ཅན་ཡོད་པའི་ཕྱིར། དང་པོ་གྲུབ་སྟེ། བདེན་གཉིས་ལས། སྔ་རྒོལ་ཕྱི་རྒོལ་གྱི་རྒོལ་གཉིས་ཀའི་ཐ་སྙད་སྣང་བའི་ཤེས་པ་ལ་ཆོས་ཅན་དང་རྟགས་སོགས་ཇི་ཙམ་ཞིག་སྣང་བ་ལྟར་དུ་གྲུབ་པའི་ཆ་དེ་རང་ངོས་ནས་སྤྱོངས་པ་ཅན་གྱི་ཆོས་ཅན་དང་རྟགས་དེ་ཙམ་དེ་ལ་བརྟེན་ནས་ནི། དེ་འདྲ་དེ་ཆོས་ཅན་དང་ཆོས་ལ་སོགས་མཐུན་སྣང་ཡིན་པར་རྟོགཅེས་སོགས་དང་། དེའི་རང་འགྲེལ་ལས། རྗེས་སུ་དཔག་པ་དང་རྟག་པ་དང་རྗེས་སུ་དཔག་པར་བྱ་བའི་ཆོས་ཅན་གྱི་ཐ་སྙད་དག་འཇོག་ཐུབ་ཚུལ་ནི་རྒོལ་བ་དང་ཕྱིར་རྒོལ་བ་དག་གི་བློའི་བདག་ཉིད་ལ་སྣང་བ་ལྟར་གྲུབ་པའི་ཆོས་དང་ཆོས་ཅན་དང་། དཔེ་དེ་ཉིད་དུ་རྣམ་པར་བཞག་པ་འབྱུང་སྟེ་ཡོད། ཅེས་གསུངས་པའི་ཕྱིར། རྩ་བར་འདོད་མི་ནུས་ཏེ། ཐལ་འགྱུར་བའི་སྐབས་འདིར་ཡང་སྒྲུབ་རྟགས་ཡིན་ན་ཆོས་ཅན་དེ་རྒོལ་བ་གཉིས་ཀའི་ཚད་མས་གྲུབ་པ་ཡིན་དགོས་པས་ཁྱབ་པའི་ཕྱིར། དེར་ཐལ། སྒྲུབ་རྟགས་ནི་སྒྲ་ལྟ་བུའི་ཁྱད་གཞི་ཆོས་ཅན་དེ་ལ་མི་རྟག་པ་ལྟ་བུའི་ཁྱད་ཆོས་དེ་དང་དེ་ཉིད་སྒྲ་རང་གི་ཁྱད་ཆོས་སུ་ཡོད་པའི་བྱས་པ་ལྟ་བུ་རང་གི་ཁྱད་ཆོས་ཀྱི་རྟགས་ཤིག་གིས་བསྒྲུབ་པ་ཡིན་པས། དེ་འདྲ་ལ་བསྒྲུབ་གཞི་མེད་ན་འབེན་མ་ངེས་པར་མདའ་འཕེན་པ་ལྟར། ཁྱད་གཞི་མེད་པའི་ཁྱད་ཆོས་ཀྱིས་བསྒྲུབ་བྱ་སྒྲུབ་པར་འགྲོ་བའི་ཕྱིར། འཕགས་པས། བུམ་པ་ཁྱད་གཞི་དེ་རང་གི་ཁྱད་པར་གྱི་ཆོས་བདེན་སྟོང་སོགས་རང་གིས་ཇི་ལྟར་ངེས་པ་བཞིན་དུ་གཞན་དག་ལ། ངེས་པར་སྐྱེད་པར་འདོད་པ་ཡིས། །ཞེས་གསུངས་པའི་ཕྱིར། བྱས་པ་ལ་ཁོ་ན་རེ། འོ་ན་ཚིག་གསལ་ལས། ཆོས་ཅན་དེ་རྒོལ་བ་གང་རུང་ལ་གྲུབ་པའི་ཆོག་པར་བཤད་པའི་དོན་མེད་པར་ཐལ། སྒྲུབ་རྟོགས་ཐམས་ཅད་དག་དགག་རྟགས་ཕལ་ཆེར་གྱི་ཆོས་ཅན་དེ་རྒོལ་བ་གཉིས་ཀའི་གྲུབ་དགོས་པའི་ཕྱིར་ན་མ་ཁྱབ་སྟེ། ཚིག་གསལ་གྱི་དོན་ནི་ཆོས་ཅན་ལ་རྒོལ་བ་གཉིས་ཀའི་ཚད་མའི་གྲུབ་པ་མི་དགོས་པར་བཤད་པ་མ་ཡིན་པར་རང་མཚན་གྱིས་གྲུབ་པ་ལ་ཚད་མར་སོང་བའི་སྒོ་ནས་ཚད་མས་གྲུབ་པ་དེ་ཕྱི་རྒོལ་རང་ལ་གྲུབ་པས་ཆོག་པའི་དབུ་མ་དག་གཉིས་ཀ་ལ་དེ་ལྟར་གྲུབ་མི་དགོས་ཞེས་པ་ཡིན་པའི་ཕྱིར། དེར་ཐལ། ལུང་དེས་ནི་ལམ་རིམ་ལྟར་ཇི་ལྟར་ཕ་རོལ་བོའི་དབུ་མའི་ལྟ་བ་མ་རྙེད་པར་དུ་དེའི་ངོར་ཆོས་ཅན་རང་ངོས་ནས་མ་གྲུབ་ན་མེད་པར་འགྱུར་བས་ན་རང་ངོས་ནས་གྲུབ་པའི་ཆོས་ཅན་དུ་ཁོ་རང་གིས་རློམ་པ་དེ་ཆོས་ཅན་དུ་བཀོད་ནས་བསྒྲུབ་བྱ་བསྒྲུབ་དགོས་ཀྱི། ཆོས་ཅན་རང་ངོས་ནས་གྲུབ་པ་དེ་བཀག་ནས་ཆོས་ཅན་དེ་ལ་བསྒྲུབ་བྱ་བསྒྲུབ་མི་ཐུབ་པས། ཁོ་རང་གི་རང་མཚན་ལ་མི་བསླུ་བར་སོང་བའི་ཚད་གྲུབ་ཏུ་རློམ་པའི་ཆོས་ཅན་དེ་བཀོད་ནས་དེ་བདེན་མེད་དུ་བསྒྲུབ་ནས་བསྒྲུབ་བྱ་ངེས་པའི་ལྟ་བ་སྐྱེ་བ་དང་། ཆོས་ཅན་འཇལ་བའི་ཚད་མ་དེ་ཆོས་ཅན་གྱི་རང་བཞིན་ལ་ཚད་མར་སོང་བ་མི་འཐད་པ་དུས་མཉམ་དུ་རྙེད་འོང་བས། རེ་ཞིག་ཆོས་ཅན་དེ་ཕྱི་རྒོལ་རང་ལ་གྲུབ་ཚུལ་ལ་འཁྲིས་ནས་འགོག་པ་དེ་དེའི་དོན་ཡིན་པའི་ཕྱིར་ཏེ། དེ་ལྟར་འཁྲིས་ནས་ཐལ་རྟགས་གང་རུང་གིས་འགོག་པའི་རྟགས་ལ་གཞན་གྲགས་དག་རང་གྲགས་སོགས་སུ་བཤད་པ་ཡིན་པའི་ཕྱིར་རོ། །རྒྱས་པར་ལམ་རིམ་ཆེན་མོ་ལས་ཤེས་པར་བྱའོ། །བདག་སྐྱེ་འགོག་པའི་སྐབས་བཤད་ཟིན་ཏོ། །གཉིས་པ་གཞན་སྐྱེ་དགག་པ་ལ། གཞན་སྐྱེ་འདོད་པའི་ཕྱོགས་སྤྱིར་དགག་པོ་དང་། སེམས་ཙམ་པའི་ལུགས་བྱེ་བྲག་ཏུ་དགག་པ་གཉིས། དང་བོ་ལ་ལྔ་སྟེ་གཞན་སྐྱེ་དགག་པ་དངོས། དགག་པ་ལ་འཇིག་རྟེན་གྱི་རྩོད་པ་སྤང་བ། དེ་ལྟར་བཀག་པའི་ཡོན་ཏན་བསྟན་པ། རང་བཞིན་གྱིས་སྐྱེ་བ་འགར་ཡང་མེད་པར་བསྟན་པ། བདེན་པ་གཉིས་ཆར་དུ་ཡང་རང་བཞིན་གྱིས་སྐྱེ་བ་བཀག་པའི་ཡོན་ཏན་བསྟན་པའོ། །དང་བོ་ལ་ཚིག་དོན་དང་མཐའ་དཔྱད་པ་གཉིས། དང་བོ་ལ་གསུམ། གཞན་སྐྱེ་སྤྱིར་དགག་པ། གཞན་སྐྱེ་བྱེ་བྲག་ཏུ་དགག་པ། འབྲས་བུ་ལ་མུ་བཞིར་དཔྱད་ནས་གཞན་སྐྱེ་དགག་པ་གསུམ། དང་བོ་ལ་གཉིས། ཧ་ཅང་ཐལ་བའི་དགག་པ། སྐྱོན་སྤོང་གི་ལན་དགག་པའོ། །དང་བོ་ནི། 
 དངོས་སྨྲ་བ་རྣམས་ན་རེ། བདག་ལས་སྐྱེ་བ་ནི་རིགས་པས་ཁེགས་ལ། དེ་ཁེགས་པས་གཉིས་ཀ་ལས་སྐྱེ་བ་ཡང་མི་རིགས་ལ། རྒྱུ་མེད་ལས་སྐྱེ་བར་འདོད་པ་ནི་ཐ་ཆད་ཡིན་པས་མི་རིགས་ཀྱང་། རང་བཞིན་གྱིས་གྲུབ་པའི་རྒྱུ་གཞན་ལས་རང་བཞིན་གྱིས་གྲུབ་པའི་འབྲས་བུ་གཞན་སྐྱེ་བ་ནི་ཡོད་དེ། དངོས་པོ་རྣམས་རྐྱེན་བཞི་ལས་སྐྱེ་བར་གསུངས་པའི་ཕྱིར། ཁྱབ་སྟེ། རྐྱེན་བཞི་དང་དེ་དག་གི་འབྲས་བུ་རྣམས་རང་བཞིན་གྱིས་མེད་ན་རྒྱུ་འབྲས་དེ་དག་མེད་དགོས་པའི་ཕྱིར། ཞེས་ཟེར། དེ་འདྲའི་གཞན་སྐྱེ་འདི་ནི་ཡོད་པར་བཞག་ནུས་པ་མ་ཡིན་ཏེ། ལུང་དང་འགལ་བ་གང་གི་རིགས་པ་དང་འགལ་བའི་ཕྱིར། དང་པོ་གྲུབ་སྟེ། ས་ལུ་ལྗང་བའི་མདོ་ལས། མིང་དང་གཟུགས་ཀྱི་མྱུ་གུ་དེ་ཡང་བདག་གིས་མ་བྱས་གཞན་གྱིས་མ་བྱས་ཞེས་པའི་ལུང་ཕྱི་མ་ལྟ་བུའི་ལུང་མང་པོ་དང་འགལ་བའི་ཕྱིར། གཉིས་པ་གྲུབ་སྟེ། གལ་སྟེ་རང་བཞིན་གྱིས་གྲུབ་པའི་རྒྱུ་གཞན་ལ་བརྟེན་ནས་རང་བཞིན་གྱིས་གྲུབ་པའི་འབྲས་བུ་གཞན་ཞིག་འབྱུང་བར་འགྱུར་ན་ནི། འོ་ན་མུན་པའི་རྒྱུ་མ་ཡིན་པ་སེལ་བྱེད་མེ་ལྕེ་ལས་ཀྱང་བསཾལ་བྱ་མུན་པ་འཐུག་པོ་འབྱུང་བར་འགྱུར་ཞིང་སྟེ་འབྱུང་བར་ཐལ་བ་དང་། མྱུ་གུ་དེ་རང་གི་རྒྱུ་མིན་པ་སོལ་བ་ལས་སྐྱེ་བ་སོགས་འབྲས་བུ་དེ་དང་དེའི་རྒྱུ་ཡིན་མིན་ཐམས་ཅད་ལས་ཀྱང་འབྲས་བུའི་དངོས་པོ་ཡིན་མིན་ཐམས་ཅད་སྐྱེ་བར་ཐལ་བར་འགྱུར་ཏེ། གང་གི་ཕྱིར་ནཾ། མེ་ལྕེ་མུན་པའི་རྒྱུ་དང་མུན་པ་མེ་ལྕེའི་འབྲས་བུ་མ་ཡིན་པར་འདོད་པ་སོགས་འབྲས་བུ་དེ་སྐྱེད་པར་བྱེད་པ་མ་ཡིན་པ་ལ་འབྲས་བུ་དེའི་རྒྱུར་འདོད་པ་དང་རང་གིས་བསྐྱེད་བྱ་མ་ཡིན་པ་ལ་ཡང་རྒྱུ་དེའི་འབྲས་བུར་འདོད་པ་གཉིས་དང་། ས་སྨྱུག་རང་བཞིན་གྱིས་གྲུབ་པ་སོགས་རྒྱུ་འབྲས་རང་བཞིན་གྱིས་གྲུབ་པའི་གཞན་ཡིན་པ་ཉིད་ནི་མཚུངས་པར་ཡོད་པའི་ཕྱིར། དེར་ཐལ། གཞན་སྐྱེ་འདོད་པ་ཁྱེད་ཅིག་གིས་ས་ལུ་བསྐྱེད་པའི་ས་བོན་དེ་དེའི་འབྲས་བུ་ས་ལུ་དང་རང་གི་མཚན་ཉིད་ཀྱིས་གྲུབ་པའི་གཞན་ཡིན་པ་བཞིན་དུ་ས་ལུའི་མྱུ་གུ་སྐྱེད་བྱེད་མ་ཡིན་པའི་མེ་སོལ་སོགས་ལ་ཡང་ས་ལུའི་མྱུ་གུ་དང་རང་གི་མཚན་ཉིད་ཀྱིས་གྲུབ་པའི་གཞན་ཡིན་པར་འདོད་པ་གང་ཞིགདེ་ལྟར་ན་ས་ལུའི་ས་བོན་དང་ས་ལུའི་མྱུ་གུ་གཉིས་རང་གི་ངོ་བོས་གྲུབ་པ་ཡིན་ན་ཕན་ཚུན་གཅིག་ལ་གཅིག་མ་ལྟོས་པ་ཡིན་དགོས་ཀྱི་ས་ལུའི་ས་བོན་དེ་ས་ལུ་ལ་ལྟོས་ནས་ས་ལུའི་རྒྱུར་གྲུབ་པ་དང་། ས་ལུ་དེ་ས་ལུའི་ས་བོན་ལ་ལྟོས་ནས་འབྲས་བུའི་ངོ་བོར་སྐྱེ་དགོས་ན་རྫུན་པའི་སྡོད་ལུགས་ཡིན་གྱི་རང་གི་ངོ་བོས་གྲུབ་པ་མ་ཡིན། དེ་གཉིས་ཕན་ཚུན་ལྟོས་མེད་ཀྱི་གཞན་ཡིན་ན་འབྲེལ་མེད་དོན་གཞན་ཡིན་དགོས། འབྲེལ་མེད་དོན་གཞན་ལ་རྒྱུ་འབྲས་གཏན་མི་འཐད་ལ། གལ་ལྟེ་དེ་ལ་རྒྱུ་འབྲས་འཐད་ན་ནི་འབྲས་བུ་རྣམས་རང་གི་རྒྱུ་ཡིན་མིན་ཐམས་ཅད་ལས་ཀྱང་སྐྱེ་བ་དང་། རྒྱུ་རྣམས་ཀྱིས་ཀྱང་རང་གི་འབྲས་བུ་ཡིན་མིན་ཐམས་ཅད་བསྐྱེད་དགོས་པའི་ཕྱིར་རོ། །འདིའི་ཐལ་འགྱུར་གཉིས་ནི། ས་ལུའི་ས་བོན་གཞན་དུ་གྱུར་པ་ལས་ས་ལུའི་མྱུ་གུ་སྐྱེ་བ་བཞིན་དུ་ས་ལུའི་རྒྱུ་མ་ཡིན་པ་མེ་དང་སོལ་བ་ལས་ཀྱང་ས་ལུའི་མྱུ་གུ་སྐྱེ་བར་ཐལ། མེ་སོལ་གཉིས་ས་ལུའི་མྱུ་གུའི་རྒྱུ་ཡིན་པ་དང་ས་ལུའི་ས་བོན་རང་མཚན་གྱིས་གྲུབ་པ་དེ་ས་ལུའི་རྒྱུ་གཞན་ཡིན་པ་གཉིས་མཚུངས་པའི་ཕྱིར་ཞེས་དང་། ཡང་ས་ལུའི་མྱུ་གུ་རང་གི་ངོ་བོར་གྱུར་བ་དེ་ས་ལུའི་ས་བོན་ལས་སྐྱེ་བ་བཞིན་དུ་ས་ལུའི་ས་བོན་ལས་རང་གི་འབྲས་བུ་མ་ཡིན་པ་བུམ་སྣམ་སོགས་ཀྱང་སྐྱེ་བར་ཐལ། བུམ་སྣམ་སོགས་ས་ལུའི་ས་བོན་གྱི་འབྲས་བུ་ཡིན་པ་དང་། ས་ལུའི་མྱུ་གུ་དེ་ས་ལུའི་ས་བོན་རང་མཚན་གྱིས་གྲུབ་པའི་འབྲས་བུ་གཞན་ཡིན་པ་མཚུངས་པའི་ཕྱིར། ཞེས་པ་སྟེ། སྔ་མ་ནི་འོ་ན་ཐམས་ཅད་ལས་ཀྱང་སོགས་ཀྱིས་བསྟན་པ་སྟེ་ས་ལུའི་མྱུ་གུ་དེ་རང་གི་རྒྱུ་མིན་པ་ལས་ཀྱང་སྐྱེ་བར་འགྱུར་བའི་ཧ་ཅང་ཐལ་བ་སྟེ་རྒྱུའི་ཆ་ནས་དང་། ཕྱི་མ་ཡང་ཐམས་ཅད་ལས་ཀྱང་སོགས་ཀྱིས་བསྟན་པ་སྟེ་ས་ལུའི་ས་བོན་ལས་རང་གི་འབྲས་བུ་མ་ཡིན་པ་དག་ཀྱང་སྐྱེ་དགོས་པས་ཧ་ཅང་ཐལ་བ་འཕངས་པ་སྟེ་འབྲས་བུའི་ཆ་ནས་ཧ་ཅང་ཐལ་བའོ། །འདི་ནི། རྩ་ཤེས་ལས། རྒྱུ་དང་འབྲས་བུ་གཞན་ཉིད་དུ། །ནམ་ཡང་འཐད་པར་མི་འགྱུར་རོ། །རྒྱུ་དང་འབྲས་བུ་གཞན་ཉིད་ན། །རྒྱུ་དང་རྒྱུ་མིན་མཚུངས་པར་འགྱུར། །ཞེས་གཞན་སྐྱེ་ལ་ཧ་ཅང་ཐལ་བ་གསུངས་པའི་རིགས་པའོ། །ཐལ་བ་གཉིས་པོ་འདི་བཟློག་པ་འཕེན་པའི་ཐལ་བ་ཡིན་པར་འགྲེལ་བར་བཤད་དེ། དེ་གཉིས་ཀྱི་བཟློག་པ་འཕངས་པ་ནི། ས་ལུའི་ས་བོན་ཆོས་ཅན། ཁྱོད་རང་བཞིན་གྱིས་གྲུབ་པའི་རྒྱུ་ལས་ས་ལུའི་མྱུ་གུ་སྐྱེ་བ་མ་ཡིན་ཏེ། ཁྱོད་ཀྱི་མེ་སོལ་སོགས་རང་གི་འབྲས་བུ་མ་ཡིན་པ་དག་མི་སྐྱེད་པའི་ཕྱིར། ཞེས་པ་ཐལ་བ་དང་པོས་འཕངས་པ་དང་། ས་ལུའི་མྱུ་གུ་ཆོས་ཅན། ཁྱོད་རྒྱུ་རང་བཞིན་གྱིས་ཐ་དད་པ་ལས་སྐྱེ་བ་མ་ཡིན་ཏེ། ཁྱོད་མེ་སོལ་སོགས་རང་གི་རྒྱུ་མ་ཡིན་པ་ལས་མི་སྐྱེ་བའི་ཕྱིར། ཞེས་པ་དེ་ཐལ་བ་གཉིས་པའི་འཕངས་པའི་སྦྱོར་བ་ཡིན་སྙམ། གཉིས་པ་སྐྱོན་སྤོང་གི་ལན་དགག་པ་ལ། སྐྱོན་སྤོང་གི་ལན་དང་། དེ་དགག་པའོ། །དངོས་སྨྲ་བ་ན་རེ། རྒྱུ་འབྲས་གཉིས་རང་གི་མཚན་ཉིད་གྱིས་གྲུབ་པའི་གཞན་ཡིན་ཀྱང་རྒྱུ་ཡིན་མིན་ཐམས་ཅད་ལས་རང་གི་འབྲས་བུ་ཡིན་མིན་ཐམས་ཅད་འབྱུང་དགོས་པ་མ་ཡིན་ཏེ། ས་ལུའི་ས་བོན་དང་དེའི་འབྲས་བུ་ས་ལུ་གཉིས་རང་གི་ཐུན་མོང་མ་ཡིན་པས་རྒྱུ་འབྲས་ཡིན་གྱི་ས་ལུའི་ས་བོན་དེ་བུམ་སྣམ་སོགས་ཀྱི་རྒྱུ་དང་ས་ལུ་དེ་མེ་སོལ་སོགས་གྱི་འབྲས་བུ་མ་ཡིན་པ་སོགས་རྒྱུ་འབྲས་སོ་སོར་ངེས་པ་མཐོང་པའི་ཕྱིར། དེར་ཐལ། 
 འབྲས་བུའི་དངོས་པོ་གང་གི་རྒྱུ་གང་གིས་རབ་ཏུ་བྱ་བ་སྟེ་སྐྱེད་པར་ནུས་པ་དེ་ཉིད། རྒྱུ་དེའི་འབྲས་བུ་ཡིན་པར་ངེས་པར་བརྗོད་པ་ཡིན་ལ། དེའི་ཕྱིར་ན་འབྲས་བུར་སོ་སོར་ངེས་པ་མཐོང་ངོ་། །རྒྱུ་གང་གི་འབྲས་བུ་དེ་སྐྱེད་པར་ནུས་པ་དེ་ནི་རང་བཞིན་གྱིས་གྲུབ་པའི་གཞན་ཡིན་ན་འང་རྒྱུ་ཡིན་ལཾ། དེའི་ཕྱིར་རྒྱུ་སོ་སོར་ངེས་པར་མཐོང་ངོ་། །དེས་ན་ས་ལུའི་ས་བོན་དེ་རང་གི་འབྲས་བུ་ཡིན་པ་ས་ལུའི་མྱུ་གུ་དང་རང་བཞིན་གྱིས་གྲུབ་པའི་གཞན་ཡིན་པ་དང་རང་གི་འབྲས་བུ་མ་ཡིན་པ་བུམ་སྣམ་སོགས་དང་རང་བཞིན་གྱིས་གྲུབ་པའི་གཞན་ཡིན་པ་ལ་མཚུངས་ཀྱང་དེ་འདྲའི་གཞན་སྤྱི་ཙམ་རྒྱུ་འབྲས་སུ་མི་འཇོག་པར་ས་ལུའི་ས་བོན་དང་ས་ལུའི་མྱུ་གུ་ལྟ་བུ་གཞན་ཁྱད་པར་བ་དེ་རྒྱུ་འབྲས་སུ་འཇོག་པ་ཡིན་ལ། གཞན་ཁྱད་པར་བ་དེ་ཡང་ས་ལུའི་མྱུ་གུ་ནི། རང་དང་རྒྱུད་གཅིག་ཏུ་གཏོགས་པ་ས་ལུའི་ས་བོན་ལས་སྐྱེ་བ་ཡིན་གྱི། རྒྱུད་མི་གཅིག་པ་ནས་ཀྱི་ས་བོན་སོགས་ལས་མི་སྐྱེ་ཞིང་། རྒྱུད་གཅིག་ཡིན་ཀྱང་རང་གི་སྐྱེད་བྱེད་མིན་པ་སྐད་ཅིག་གི་ཕྱི་མས་སྐད་ཅིག་གི་སྔ་མ་མི་སྐྱེད་པས་རྒྱུད་གཅིག་པའི་སྐད་ཅིག་སྔ་མས་ཕྱི་མ་སྐྱེད་པར་བྱེད་པ་དེ་ལས་སྐྱེ་བ་ཡིན་པ་དེ་ཡི་ཕྱིར་ན། ས་ལུའི་མྱུ་གུ་ནི། རང་གི་རྒྱུ་མིན་པ་ནས་ལོ་སོགས་པ་ལས་ནི་ནས་ཀྱི་མྱུ་གུ་ལ་སོགས་པ་དེ་ལྟར་སྐྱེ་བ་མིན་པས་ཐམས་ཅད་ལས་ཐམས་ཅད་སྐྱེ་མི་དགོས་པའི་ཕྱིར་ཞེ་ན། མདོར་ན་ས་ལུའི་མྱུ་གུ་ཆོས་ཅན། རང་གི་རྒྱུ་ཡིན་མིན་ཐམས་ཅད་ལས་མི་སྐྱེ་སྟེ། རང་དང་རྒྱུད་གཅིག་པའི་རྒྱུ་ལས་སྐྱེ་ཡི་རྒྱུན་མི་གཅིག་པ་ལས་མི་སྐྱེ་བའི་ཕྱིར་རོ། །ཞེ་ན། གཉིས་པ་དེ་དགག་པ་ནི། ས་ལུའི་རྒྱུ་དང་དེའི་རྒྱུ་མིན་པ་དང་ས་ལུའི་འབྲས་བུ་མིན་པ་ཐམས་ཅད་རང་མཚན་གྱིས་གྲུབ་པའི་གཞན་ཡིན་པར་མཚུངས་ཀྱང་དེ་དག་གི་ནང་ནས་ས་ལུའི་ས་བོན་དང་ས་ལུ་གཉིས་རྒྱུས་སོ་སོར་ངེས་པ་འདི་རྒྱུ་མཚན་གང་ལས་ཤེས་པ་ཡིན་ཞེས། རྒྱུ་འབྲས་ངོ་བོ་ཉིད་ཀྱིས་གྲུབ་པར་འདོད་པ་ལ་འདྲི་བར་བྱའོ། །དེས་སྨྲས་པ། དེ་གཉིས་རྒྱུ་འབྲས་སོ་སོར་ངེས་པ་མཐོང་བའི་ཕྱིར། ཞེ་ན། ངེད་ཅག་གིས་ཁྱེད་རང་ལ་རྒྱུད་མཚན་ཅིའི་ཕྱིར་དེ་གཉིས་རྒྱུ་འབྲས་སོ་སོར་ངེས་པར་མཐོང་བ་ཡིན་ཞེས་བརྒལ་ཞིང་བརྟགས་པ་ན། ཁྱེད་ཅག་གི་ངེས་པ་མཐོང་བ་དེའི་ཕྱིར་ངེས་པ་མཐོང་ངོ་ཞེས་དེ་ཙམ་ཞིག་སྨྲ་པ་དེས་ནི་དེ་གཉིས་རྒྱུ་འབྲས་སུ་སོ་སོར་ངེས་པའི་རྒྱུ་མཚན་མ་བསྟན་པས་ངེད་ཅག་གིས་བཤད་པའི་གོང་གི་ཉེས་པ་དེ་ཁྱོད་ཀྱིས་ཅུང་ཟད་ཀྱང་སྤང་བར་མི་ནུས་ཏེ། ཁྱོད་རང་གིས་ངེས་པ་མཐོང་བའི་ཕྱིར་ཞེས་པ་དེ་ནི་དེས་ས་ལུའི་རྒྱུ་འབྲས་ཡིན་མིན་ཐམས་ཅད་རང་གི་མཚན་ཉིད་ཀྱིས་གཞན་ཡིན་ཀྱང་ས་སྨྱུག་གཉིས་རྒྱུ་འབྲས་སུ་ངེས་པ་དང་མེ་ལྕེ་དང་མུན་པ་གཉིས་རྒྱུ་འབྲས་མིན་པ་དག་མི་འགལ་བའི་རྒྱུ་མཚན་མ་བསྟན་པས་སྐྱོན་སྤོང་གི་ལན་དེ་ལན་མ་ཡིན་པའི་ཕྱིར་ཏེ། དེ་མ་ཟད་ཁྱོད་ཀྱིས་རང་མཚན་གྱིས་གྲུབ་པའི་གཞན་ཡིན་པ་དེ་ས་ལུའི་རྒྱུ་འབྲས་ཡིན་མིན་ཐམས་ཅད་ལ་ཐུན་མོང་དུ་ཡོད་ཅིང་ཡོངས་སུ་མ་བཅད་པར་འདོད་པ་འདི་ནི་གཞན་སྐྱེ་འདོད་པ་ལ་གནོན་བྱེད་ཡིན་པའི་ཕྱིར། དེར་ཐལ། 
 ཇི་ལྟར་ཏེ་དཔེར་ན་ནས་དང་པདྨ་ལ་སོགས་པའི་ཟེའུ་འབྲུ་གེ་སར་དང་། ཀེང་ཤུ་ཀའི་མེ་ཏོག་ལ་སོགས་པ་རྣམས་ས་ལུ་དང་འབྲེལ་མེད་གཞན་ཡིན་པའི་ཕྱིར་ན། ས་ལུའི་མྱུ་གུ་སྐྱེད་པར་བྱེད་པའི་རྒྱུ་ཡིན་པར་འདོད་པ་མིན་པ་དང་། ནས་ལ་སོགས་པ་ནི་ས་ལུའི་མྱུ་གུ་སྐྱེད་པར་བྱེད་པའི་ནུས་པ་དང་ལྡན་པ་མིན་པ་དང་། ནས་སོགས་ནི་ས་ལུའི་མྱུ་གུ་དང་རྒྱུད་གཅིག་པའི་ཁོངས་སུ་གཏོགས་པ་མིན་པ་དང་། ནས་སོགས་ནི་ས་ལུ་དང་རིགས་འདྲ་བའི་སྐད་ཅིག་སྔ་མ་མ་ཡིན་པ་ཉིད་ཡིན་པ་དེ་བཞིན་དུ། རང་བཞིན་གྱིས་གྲུབ་པའི་ས་ལུའི་སཾ་བོནཾ་ཡང་ནི་ས་ལུའི་རྒྱུ་ཡིན་པ་སོགས་ས་ལུའི་མྱུ་གུ་དེ་ལ་ལྟོས་པ་ཡི་ཁྱད་པར་བཞི་དང་ལྡན་པ་མིན་ཏེ། ས་ལུའི་ས་བོན་དེ་ནི་ས་ལུ་དང་རང་གི་ངོ་བོ་ཉིད་ཀྱིས་གྲུབ་པའི་གཞན་ཉིད་ཡིན་པའི་ཕྱིར་རོ། །ཁྱབ་སྟེ། ས་ལུའི་ས་སྨྱུག་གཉིས་རང་བཞིན་གྱིས་གྲུབ་པ་ཡིན་ན་འབྲེལ་མེད་དོན་གཞན་ཡིན་དགོས། འབྲེལ་མེད་དོན་གཞན་ལ་རྒྱུ་འབྲས་ཀྱི་ཁྱད་པར་བཞི་འཇོག་རྒྱུ་མེད་པའི་ཕྱིར་རོ། །། ༈གཉིས་པ་གཞན་སྐྱེ་བྱེ་བྲག་ཏུ་དགག་པ་ལ། རྒྱུ་འབྲས་སྔ་ཕྱི་བ་ལ་གཞན་སྐྱེ་དགག་པ། རྒྱུ་འབྲས་དུས་མཉམ་པ་ལ་གཞན་སྐྱེ་དགག་པའོ། །དང་པོ་ལ་དངོས་ཀྱི་དོན་དང་། བཀག་པ་ལ་རྩོད་པ་སྤང་བའོ། །དང་པོ་ནི། གོང་གི་གཞན་སྐྱེ་བཀག་པ་ནི་ཕྱི་རྒོལ་རང་ལ་གྲགས་པའི་རྒྱུ་འབྲས་རང་གི་ངོ་བོ་ཉིད་ཀྱིས་གྲུབ་པའི་གཞན་དུ་གྲུབ་པ་ལྟར་བྱས་ནས་ཁས་བླངས་རྟགས་སུ་བཀོད་དེ་སུན་འབྱིན་བྱས་པ་སྟེ། ད་ནི་རྒྱུ་འབྲས་གཉིས་ལ་རང་གི་ངོ་བོས་གྲུབ་པའི་གཞན་མི་སྲིད་པར་བཤད་པ་ནི། 
 རྒྱུ་འབྲས་གཉིས་རང་བཞིན་གྱིས་གྲུབ་པའི་གཞན་ཡིན་ན་བློ་ངོར་རྒྱུ་འབྲས་གཉིས་རང་བཞིན་གྱིས་གྲུབ་པའི་གཞན་དུ་སྣང་བ་ལྟར་གྲུབ་དགོས་ཏེ། དེ་ལ་སྣང་ཚུལ་ལྟར་འཇོག་དགོས་ཀྱི་དེ་ལས་གཞན་དུ་འཇོག་ཏུ་མེད་པའི་ཕྱིར། བློ་ངོར་ནི་རྒྱུ་འབྲས་གཉིས་རང་ངོས་ནས་གྲུབ་པའི་གཞན་དུ་སྣང་ཚེ་གཉིས་ཀའི་ངོ་བོ་དེ་གང་ལའང་མ་ལྟོས་པར་ཚུགས་ཐུབ་པ་དེ་དུས་མཉམ་སྣང་ལ། འོན་ཀྱང་བྱམས་པ་དང་ཉེར་སྦས་ཡོད་བཞིན་པ་དག་ནི་ཕན་ཚུན་ལྟོས་ནས་འདི་ནི་འདི་ལས་གཞན་ནོ་ཞེས་གཞན་ཉིད་དུ་དུས་མཉམ་དུ་མཐོང་གིམྱུ་གུ་ནི་ས་བོན་དང་ནི་དུས་མཉམ་ཏུ་ཡོད་པ་མ་ཡིན་ཏེ། ས་བོན་རྣམ་པར་མ་འགྱུར་བར་མྱུ་གུ་མེད་པའི་ཕྱིར་དང་། ས་བོན་འགྱུར་ཚེ་ས་བོན་མེད་པའི་ཕྱིར། དེས་ན་ས་བོན་ལ་མྱུ་གུ་ལས་རང་གི་ངོ་བོས་གྲུབ་པའི་གཞན་ཉིད་མེད་པ་ལ། ས་བོན་ལ་མྱུ་གུ་ལས་རང་གི་ངོ་བོས་གྲུབ་པའི་གཞན་མེད་པར་ནི་ས་བོན་དེ་མྱུ་གུ་ལས་རང་གི་ངོ་བོས་གྲུབ་པའི་གཞན་པ་ཉིད་དུ་ག་ལ་འགྱུར་ཏེ་མི་འགྱུར་ཏེ། ས་བོན་དེ་མྱུ་གུ་ལས་ངོ་བོས་གྲུབ་པའི་གཞན་དུ་ཡོད་པ་མིན་པོ་དེས་ན་མྱུ་གུ་ས་བོན་ལས་སྐྱེས་པ་དེ་ངོ་བོ་ཉིད་ཀྱིས་སྐྱེས་པ་ཡིན་པར་འགྲུབ་པར་འགྱུར་བ་མིན་པས་ན། དངོས་པོ་རྣམས་གཞན་ལས་སྐྱེ་བ་ཡིན་ཞེས་བྱ་བའི་ཕྱོགས་འདི་བཏང་བར་བྱོས་ཤིགའདི་ནི་ས་སྨྱུག་གཉིས་རང་བཞིན་གྱིས་གྲུབ་པའི་གཞན་ཡིན་ན་ས་བོན་མྱུ་གུ་ལསཾ་གཞོན་ནམ་ཐ་དད་པ་དེའང་བློ་ངོར་སྣང་བ་ལྟར་རང་བཞིན་གྱིས་གྲུབ་དགོས། དེ་རང་བཞིན་གྱིས་གྲུབ་ན་ཐ་དད་པ་དེ་ནམ་ཡང་ལྡོག་ཏུ་མེད་པས་ས་བོན་གྱི་དུས་ནའང་ས་བོན་དེ་མྱུ་གུ་དང་གཉིས་ཀ་རྫས་ཐ་དད་དུ་དང་། མྱུ་གུའི་དུས་ནའང་གཉིས་ཀ་རྫས་སུ་གྲུབ་ནས་ཐ་དད་དུ་ཡོད་དགོས། དེ་མེད་པར་རང་བཞིན་གྱིས་གྲུབ་པའི་ཐ་དད་དུ་མེད་ཅེས་པའི་དོན་ནོ། །༈གཉིས་པ་དགག་པ་ལ་རྩོད་པ་སྤང་བ་ནི། རང་བཞིན་གྱིས་གྲུབ་པའི་གཞན་ལ་རྒྱུ་འབྲས་དུས་མཉམ་པ་དགོས་པར་མཐོང་ནས་དེ་མེད་པའི་སྐྱོན་སྤོང་བ་ལ་ཁོ་ན་རེ། མྱུ་གུ་ས་བོན་དང་ནི་དུས་མཉམ་ཡོད་པ་མ་ཡིན་ཏེ། ཞེས་སྨྲས་པ་ནི་འཐད་པ་མ་ཡིན་ཏེ། མྱུ་གུ་ས་བོན་དང་དུས་མཉམ་དུ་ཡོད་པའི་ཕྱིར། དེལ་ཐལ། 
 ཇི་ལྟར་ཏེ་དཔེར་ན་སྲང་གི་མདའ་གཉིས་གཅིག་མཐོ་བ་དང་ནི་ཅིག་ཤོས་དམའ་བའི་བྱ་བ་དག་དུས་མཾཉམ་མ་ཡིན་པར་ནི་མིན་པ་སྟེ་དུས་གཉམ་ཡིན་པར་མཐོང་བ་དེ་བཞིན་ཏུཾ། བསྐྱེད་པར་བྱ་བ་མྱུ་གུ་དང་སྐྱེད་བྱེད་ས་བོན་དག་གི་རིམ་པ་བཞིན་སྐྱེ་བ་དང་འགོག་པར་དོག་གི་རིམ་བཞིན་སྐྱེ་བ་དང་འགག་པར་འགྱུར་བའི་བྱ་བ་གཉིས་དུས་མཉམ་ཡིན་པ་གང་ཞིགདེ་གཉིས་དུས་གཅིག་ཡིན་ན་བྱ་བ་དེ་གཉིས་སྟོན་པའི་ས་སྨྱུག་གཉིས་ཀྱང་དུས་མཉམ་པར་འགྱུར་བའི་ཕྱིར། དེས་ན་རྒྱུ་འབྲས་གཉིས་རང་བཞིན་གྱིས་གྲུབ་པའི་གཞན་ཉིད་ཡོད་པས་མྱུ་གུ་ས་བོན་དང་དུས་མཉམ་དུ་མེད་པས་གཞན་སྐྱེ་མེད་པའི་ཉེས་པ་མེད་དོ་ཞེ་ན། ཁྱོད་ཀྱིས་སྲང་མདའ་མཐོ་དམན་དུས་མཉམ་པའི་དཔེས་ས་སྨྱུག་གཉིས་ཀྱི་བྱ་བ་དུས་གཅིག་ཏུ་ཡོད་པ་དང་། དེ་ཡོད་པའི་ས་སྨྱུག་དུས་གཅིག་ཏུ་ཡོད་པར་རྟོག་ན་དེ་མི་རུང་སྟེ། 
 གལ་ཏེ་སྲང་གི་མགོ་མཇུག་གཉིས་དུས་གཅིག་ཏུ་ཡོད་པས་དེའི་མཐོ་དམན་གྱི་བྱ་བ་གཉིས་གཅིག་ཚེ་སྟེ་དུས་གཅིག་ཏུ་ཡོད་རུང་ན་ཡང་། དཔེ་དེས་མཚོན་པའི་དོན་འདིར་ནི་ས་སྨྱུག་གཉིས་དུས་གཅིག་པ་མེད་པས་དེ་གཉིས་དུས་མཉམ་པ་དེ་ཡོད་པ་མིན་པའི་ཕྱིར། དེར་ཐལ། 
 གལ་ལྟེ་མྱུ་གུ་སྐྱེ་བཞིན་པ་ནི་ད་ལྟ་སྐྱེ་བ་ལ་མངོན་དུ་ཕྱོགས་པ་ཡིན་པས་ན་སྐྱེ་བཞིན་པ་དེ་ནི་མྱུ་གུའི་ངོ་བོར་མ་གྲུབ་པའི་ངོ་བོར་མ་འོངས་པ་ཡིན་པས་དེ་དུས་སུ་མྱུ་གུ་ཡོད་པ་མིན་ཞིང་། དེ་དུས་སུ་ས་བོན་འགག་བཞིན་པ་ནི་ཡིན་ཀྱང་འཇིག་པ་ལ་མངོན་དུ་ཕྱོགས་པ་ཡིན་པར་འདོད་པར་འགྱུར་བས་ན་ས་བོན་ད་ལྟ་ཡོད་པའི་སྐབས་ཡིན་ན། དེ་ལྟར་མྱུ་གུ་སྐྱེ་བ་ལ་ཕྱོགསཾ་པའི་དུས་སུ་ས་བོན་ད་ལྟ་བ་དང་། མྱུ་གུ་མ་འོངས་པ་ཡིན་པ་དེའི་ཚེ་ས་མྱུག་གཉིས་པོ་འདི་ནི་ཇི་ལྟ་བུར་ན་སྲང་གི་མཐོ་དམན་གཉིས་དུས་མཉམ་དུ་ཡོད་པ་དང་མཚུངས་པར་འགྱུར་ཏེ་མི་འགྱུར་བའི་ཕྱིར་ཏེ། སྲང་གི་མགོ་མཇུག་གཉིས་ཀ་ད་ལྟ་བ་ཡིན་པས་དེའི་མཐོ་དམན་གྱི་བྱ་བ་གཉིས་ཀྱང་དུས་གཅིག་ཏུ་ཡོད་རུང་གིས་སྨྱུག་གཉིས་ལ་དུས་གཅིག་པ་མི་སྲིད་པའི་ཕྱིར་རོ། །འདི་ནི་ས་སྨྱུག་གཉིས་ཀྱི་བྱ་བ་གཉིས་དུས་གཅིག་ཏུ་ཡོད་པ་དེས་ས་སྨྱུག་གཉིས་དུས་གཅིག་པར་བསྒྲུབ་མི་ནུས་པ་དང་། དེའི་དཔེ་མ་གྲུབ་པར་བསྟན་པ་ཡིན་གྱི། བྱ་བ་གཉིས་དུས་གཅིག་ཏུ་ཡོད་ན་བྱ་བ་གཉིས་ཀའི་རྟེན་གྱི་ཆོས་གཉིས་དུས་གཅིག་ཏུ་ཡོད་པར་སྟོན་པ་མིན་ཏེ། རང་ལུགས་ལའང་མྱུ་གུ་སྐྱེ་བཞིན་པའི་དུས་སུ་མྱུ་གུའི་བྱ་བ་མྱུ་གུ་སྐྱེ་ཆ་དེ་ཡོད་དུས་སུ་བྱ་བའི་རྟེན་གཞི་མྱུ་གུ་མེད་པར་འདོད་པའི་ཕྱིར་རོ། ཅི་སྟེ་ཆོས་ས་སྨྱུག་གཉིས་ལྟ་བུ་དུས་གཅིག་པ་མེད་ཀྱང་ས་བོན་གྱི་བྱ་བ་འགག་པ་ལ་ཕྱོགས་པ་དང་མྱུ་གུའི་བྱ་བ་སྐྱེ་བ་གཉིས་དུས་གཅིག་པ་ཡོད་དོ་སྙམ་ན། བྱ་བ་དེ་ལྟར་ཡོད་པ་དེ་བློ་ལ་དེ་ལྟར་ཕར་སྣང་བ་ཙམ་གྱིས་འཇོག་པའི་ལུགས་ལ་ཤིན་ཏུ་རུང་ཡང་། བྱ་བའི་རྟེན་གྱི་ས་སྨྱུག་དང་བྱ་བ་གཉིས་པོ་རང་ངོས་ནས་གྲུབ་པར་འདོད་པའི་ལུགས་ལ་མི་རུང་སྟེ། དེ་ལྟར་འདོད་པའི་རྒོལ་བ་དག་གིས་སྐྱེ་བའི་བྱ་བ་དེ་མྱུ་གུ་སྐྱེ་བའི་ཆ་དེ་ལ་འདོད་པ་ལས་མྱུ་གུ་ལས་དོན་གཞན་དུ་ཁས་མ་བླངས་ལ། དེ་ཡང་མྱུ་གུ་སྐྱེས་མ་ཟིན་པའི་གོང་དུ་བློ་ལ་མྱུ་གུ་སྐྱེ་བའི་ཆ་དེ་མྱུ་གུ་དང་ངོ་བོ་གཅིག་ཏུ་འབྲེལ་བར་སྣང་བ་ཙམ་གྱིས་མི་འཇོག་པར་མྱུ་གུ་སྐྱེ་བའི་བྱ་བ་དེ་མྱུ་གུ་དང་རང་གི་ངོ་བོས་གྲུབ་པའི་འབྲེལ་བ་ཞིག་ཡིན་པར་འདོད་ལ་དེ་ལྟར་ན་དེ་དུས་སུ་རྟེན་མྱུ་གུ་ཡང་ཡོད་ནས་དེ་དང་འབྲེལ་དགོས་པའི་ཕྱིར་དང་། དེས་ན་སྐྱེ་བའི་བྱ་བ་རང་བཞིན་གྱིས་གྲུབ་ན་དེ་དུས་སུ་བྱ་བའི་རྟེན་གྱི་མྱུ་གུ་ཡང་ཡོད་དགོས་པའི་ཕྱིར་རོ། །ས་སྨྱུག་གཉིས་ཀྱི་བྱ་བ་སོགས་རང་ངོས་ནས་གྲུབ་པར་འདོད་པ་ལ་སྐྱོན་གཞན་ཡང་ཡོད་དེ། སྐྱེ་བའི་བྱ་བ་ལ་ལྟོས་པའི་བྱེད་པ་པོ་མྱུ་གུ་ནི། སྐྱེ་བ་ལ་ཕྱོགས་པའི་བྱ་བའི་དུས་སུ་ནི་མ་འོངས་པ་ཡིན་པས་དེ་དུས་སུ་ཡོད་པ་མ་ཡིན་ལ། 
 དུས་དེར་མྱུ་གུ་མེད་ན་བྱ་བའི་རྟེན་བྱེད་པ་པོ་མྱུ་གུ་མེད་པར་ནི་བརྟེན་པ་སྐྱེ་བའི་བྱ་བ་རང་ངོས་ནས་གྲུབ་པ་འདི་ནི་ཡོད་པར་རིགས་པའི་ངོ་བོའང་སྟེ་ཡོད་པར་རིགས་པའི་བདག་ཉིད་མིན་པས་ན། རང་བཞིན་གྱིས་གྲུབ་པའི་བྱ་བ་གཉིས་དུས་གཅིག་པ་མི་འཐད་པའི་ཕྱིར། འོ་ན་ས་ལུ་ལྗང་བའི་མདོ་ལས། སྲང་མདའི་མཐོ་དམན་དུས་མཉམ་དུ་ཡོད་པའི་ཚུལ་གྱིས་སྐད་ཅིག་ལ་ས་བོན་འགག་པ་ལས་འབྲས་བུ་སྐྱེ་བར་གསུངས་པའི་དོན་ཅི་ཡིན་ཞེ་ན། དེ་ནི་འགྲེལ་བར་ས་སྨྱུག་གཉིས་དེ་ལྟར་ཡོད་པར་བཤད་པ་མ་ཡིན་པར་སྲང་མདའི་ཚུལ་དུ་ས་བོན་འགག་པའི་བྱ་བ་དང་མྱུ་གུ་སྐྱེ་བའི་བྱ་བ་གཉིས་དུས་གཅིག་ཏུ་ཚོགས་པ་ལས་མྱུ་གུ་སྐྱེ་བར་གསུངས་པ་ཡིན་པར་བཤད་དོ། །དེས་ན་སྐྱེ་བ་འདི་ནི་ཞེས་སོགས་ཀྱིས་བྱ་བ་གཉིས་དུས་གཅིག་པ་བཀག་པ་ནི་རང་བཞིན་གྱིས་གྲུབ་པའི་བྱ་བ་གཉིས་དུས་གཅིག་ཏུ་གྲུབ་པ་བཀག་པ་ཡིན་གྱི། སྤྱིར་བློས་བཏགས་ཙམ་གྱི་རྒྱུ་འབྲས་ཀྱི་བྱ་བ་གཉིས་དུས་མཉམ་ཡོད་པ་བཀག་པ་མ་ཡིན་ཏེ། མྱུ་གུ་སྐྱེ་བ་སོགས་སྐྱེ་བ་དེ་འདོད་ཕྱིན་ཆད་ཏུ་འགག་པ་ལ་ཕྱོགས་པ་དང་འབྲས་བུ་སྐྱེ་བ་ལ་ཕྱོགས་པའི་བྱ་བ་གཉིས་དུས་མཉམ་པ་གཅིག་འདོད་དགོས། དེ་ནི་སྐྱེ་བ་ཐ་སྙད་པ་ཙམ་འདོད་པ་ལ་ནི་རྒྱུ་འགག་པ་ལ་ཕྱོགས་པའི་དུས་དེར་འབྲས་བུ་མེད་ཀྱང་འབྲས་བུ་སྐྱེ་བའི་བྱ་བ་ཡོད་པར་སྣང་བ་ཙམ་ལ་སྐྱེ་བའི་བྱ་བ་ཞེས་བཞག་པ་ཙམ་གྱིས་སྐྱེ་བའི་བྱ་བ་ཡོད་པར་འཇོག་པ་ཡིན་པས་མི་འཐད་པ་མེད་ཀྱང་།སྐྱེ་བ་རང་ངོས་ནས་གྲུབ་པར་འདོད་པའི་ལུགས་ལ་ནི་རྟེན་འབྲས་བུ་དང་བརྟེན་པ་སྐྱེ་བའི་བྱ་བ་གཉིས་རང་ངོས་ནས་གྲུབ་པ་ཡིན་པས་བྱ་བ་དེ་བློ་ལ་སྣང་ཙམ་གྱིས་མི་ཆོག་པར་རང་གིས་རྟེན་འབྲས་བུ་དེ་ལ་བརྟེན་དགོས། དེ་ཡང་རྟེན་དང་བརྟེན་པ་དེ་རྣམ་པར་གྲུབ་པ་ནི་རྟེན་དང་བརྟེན་པའི་རང་བཞིན་དེ་ལས་གཞན་ཏུ་འགྱུར་བ་མི་འཐད་པས་ནམ་གྱི་ཚེ་ཡང་བྱ་བ་དེ་རང་གི་རྟེན་ལ་བརྟེན་དགོས་པས་འབྲས་བུ་སྐྱེ་བ་ལ་ཕྱོགས་ཚེ་ཡང་མྱུ་གུ་སོགས་འབྲས་བུ་དེ་ཡོད་དགོས།དེ་མ་ཟད་མྱུ་གུ་དེ་སྐྱེས་ཟིན་པའི་དུས་ཐམས་ཅད་དུ་ཡང་མྱུ་གུ་སྐྱེ་བ་ལ་ཕྱོགས་པའི་བྱ་བ་དེ་ཡང་ཡོད་དགོས་པའི་ཕྱིར་ཏེ། བྱ་བ་རང་ངོས་ནས་གྲུབ་ན་རང་གི་ངོ་བོ་འདོར་མི་རུང་བའི་ཕྱིར་དང་། རང་ངོས་ནས་གྲུབ་པའི་རྟེན་དང་བརྟེན་པ་ལ་ནམ་ཡང་དུས་མཉམ་དུ་རྟེན་དང་བརྟེན་པ་ཡིན་དགོས་པའི་ཕྱིར་རོ། །དེ་དག་ནི་རྒྱུ་དང་འབྲས་བུ་དང་དེ་གཉིས་ཀྱི་བྱ་བ་གཉིས་དང་རྟེན་དང་བརྟེན་པ་ཡིན་པ་རྣམས་རང་ངོས་ནས་གྲུབ་པའི་ཚུལ་དེ་བློ་ངོར་ལེགས་པར་འཆར་བཅུག་ནས་དེ་དག་རང་ངོས་ནས་གྲུབ་པ་ལ་རང་གིས་ངོ་བོ་འདོར་རུང་མི་རུང་དང་། བྱ་བ་དང་ལྡན་པ་པོ་དང་བྱ་བ་གཉིས་རང་བཞིན་གྱིས་གྲུབ་པ་ལ་དུས་མཉམ་དགོས་མི་དགོས་དཔྱད་པས་ཤེས་པར་བྱ་དགོས་སོ། །གཉིས་པ་རྒྱུ་འབྲས་དུས་མཉམ་པ་ལ་གཞན་སྐྱེ་འགག་པ་ནི། ས་སྨྱུག་རང་བཞིན་གྱིས་གཞན་དུ་གྲུབ་ན་དེ་གཉིས་རང་བཞིན་གྱིས་གཞན་དུའམ་ཐ་དད་དུ་གྲུབ་པར་སྣང་བའི་བློ་ངོར་དུས་མཉམ་དུ་གྲུབ་པར་སྣང་བ་ལྟར་ཡིན་དགོས་ཀྱང་དེ་ལྟར་ས་སྨྱུག་དུས་མཉམ་དུ་མེད་པས་དུས་མི་མཉམ་པའི་རྒྱུ་འབྲས་སྔ་ཕྱི་བ་རྣམས་རང་བཞིན་གྱིས་གཞན་དུ་གྲུབ་པ་མེད་པས་དེ་ལ་གཞན་སྐྱེ་བ་མི་རིགས་པ་བདེན་ཀྱང་། རྒྱུ་འབྲས་དུས་མཉམ་པ་དུ་མ་ཡོད་པས་དེ་དག་ནི་རང་གི་ངོ་བོས་གཞན་དུ་གྲུབ་པའི་རང་བཞིན་གྱིས་གཞན་དུ་གྲུབ་པ་ཡོད་པས་རྒྱུ་འབྲས་དུས་མཉམ་དག་ལ་གཞན་སྐྱེ་ཡོད་དེ། དཔེར་ན་མིག་གི་རྣམ་ཤེས་དང་དེ་དང་དུས་མཉམ་པའི་ཚོར་བ་སོགས་སེམས་བྱུང་དང་དེ་དག་གི་སྟེང་གི་འདུས་བྱས་ཀྱི་མཚན་ཉིད་བཞི་ལ་སོགས་པ་ནི་ནང་ཕན་ཚུན་དུས་མཉམ་པ་རྣམས་ཀྱི་རྐྱེན་ཡིན་པའི་ཕྱིར་ཞེས་ཁ་ཅིག་ཟེར་རོ། །འདི་ནི་གཞན་དུ་གྲུབ་པའི་ཆོས་དེ་གཉིས་རང་ངོས་ནས་གྲུབ་པའི་ཆ་ལ་གཙོ་བོར་འཛིན་པ་མ་ཡིན་པར་ཆོས་དེ་གཉིས་གཞན་ནམ་ཐ་དད་ཡིན་པ་དེ་རང་ངོས་ནས་གྲུབ་པ་དེ་ལ་གཙོ་བོར་འཛིན་དགོས་སོ། །
 གལ་ཏེ་མིག་གི་བློ་སྟེ་མིག་གི་རྣམ་ཤེས་ལ། རང་གི་སྐྱེད་བྱེད་ཀྱི་རྒྱུ་རང་དང་དུས་གཅིག་པ་མིག་དང་ལ་སོགས་པས་གཟུགས་དང་། དེ་གསུམ་དང་ལྷན་ཅིག་ཏུ་འབྱུང་བའི་འདུ་ཤེས་ལ་སོགས་པ་རྣམས་ཡོད་ལ། དེ་དག་མིག་ཤེས་དང་རང་བཞིན་གྱིསཾ་གཞན་ཡིན་པའི་རྐྱེན་ཡིན་པར་ཁྱོད་རང་གིས་རྟོག་ན་ནི། དེའི་ཚེ་མིག་ཤེས་རང་དང་དུས་མཉམ་པའི་མིག་དང་འདུ་ཤེས་སོགས་ལ་ལྟོས་ནས་རང་ངོས་ནས་གྲུབ་པའི་རྒྱུ་འབྲས་གཞན་ཉིད་ཡོད་དུ་ཆུག་ཀྱང་མིག་ཤེས་དེ་དང་དུས་མཉམ་པའི་མིག་སོགས་རྒྱུ་འབྲས་ཡིན་ན་མིག་ཤེས་དེ་རྒྱུ་དེ་དག་ལས་སྐྱེ་དགོས་ལ། དེ་ལྟར་ན་རང་རྒྱུ་མིག་སོགས་ཀྱི་དུས་ནས་ཡོད་པའི་མིག་ཤེས་ལ་སླར་ཡང་འབྱུང་པས་དགོས་པ་ཅི་ཞིག་ཡོད་དེ་མེད་པར་ཐལ། རང་རྒྱུའི་དུས་ནས་ཡོད་པའི་ཕྱིར་རོ། །ཅི་སྟེ་རྒྱུ་དུས་ནས་ཡོད་པ་ལ་ཡང་། སྐྱེ་བའི་དགོས་པ་མེད་པའི་སྐྱོན་འཇུག་པར་མཐོང་ནས་རྒྱུ་དུས་སུ་རང་གི་འབྲས་བུ་དེ་མེད་ཅེ་ན། དེའི་ཚེ་རྒྱུ་འབྲས་སྔ་ཕྱི་བ་འདི་ལ་རང་གི་ངོ་བོས་གྲུབ་པའི་གཞན་ཡོད་པར་འདོད་པ་ལ། ཉེས་པ་སྔར་བཤད་ཟིན་ཏོ། །༈གསུམ་པ་འབྲས་བུ་ལ་མུ་བཞིར་དཔྱད་ནས་གཞན་སྐྱེ་དགག་པ་ནི། 
 སྐྱེད་པར་བྱེད་པའི་རྒྱུ་ནི་བསྐྱེད་བྱ་འབྲས་བུ་དེ་རྒྱུ་རང་ལས་རང་ངོས་ནས་གཞན་དུ་གྲུབ་པ་ཅན་ཞིག་སྐྱེད་པ་དེ་རྒྱུ་ཡིན་ན། རྒྱུ་དེས་འབྲས་བུ་རང་བཞིན་གྱིས་ཡོད་པ་ཞིག་བསྐྱེད་པ་ཡིན་ནམ། འོན་ཏེ་རྒྱུ་དུས་སུ་མེད་པ་རང་བཞིན་གྱིས་གྲུབ་པ་དང་། རང་བཞིན་གྱིས་ཡོད་པ་དང་མེད་པ་གཉིས་ཀ་ཡིན་པ་དང་། ཡོད་མེད་གཉིས་ཀ་དང་བྲལ་བ་ཞིག་སྐྱེད་གྲང་སྟེ་བསྐྱེད་བརྟག་པར་བྱའོ། །དེ་ལ་དང་པོ་ལྟར་འབྲས་བུ་རང་བཞིན་གྱིས་ཡོད་པ་ཞིག་བསྐྱེད་ནི། མྱུ་གུ་ཆོས་ཅན། ཁྱོད་ལ་སྐྱེད་བྱེད་ཀྱི་རྒྱུ་ཅི་ཞིག་དགོས་ཏེ་མི་དགོས་པར་ཐལ། ཁྱོད་རང་བཞིན་གྱིས་ཡོད་པའི་ཕྱིར། ཁྱབ་སྟེ། རང་བཞིན་གྱིས་ཡོད་ན་ལྟོས་ནས་འབྱུང་བ་མི་འཐད་པས་ཁྱོད་ཀྱི་ངོ་བོ་རྒྱུ་དུས་སོགས་དུས་ནམ་དུ་ཡང་ཡོད་དགོས་པ་གང་ཞིགཡོད་ཀྱང་སླར་ཡང་སྐྱེ་བ་ནི་བཀག་ཟིན་པའི་ཕྱིར་རོ། །འབྲས་བུ་རྒྱུ་དུས་སུ་མེད་པ་རང་བཞིན་གྱིས་གྲུབ་པ་ལ་ཡང་དེ་སྐྱེད་པའི་རྐྱེན་དེས་ནི་ཅི་ཞིག་བྱ་སྟེ། རང་བཞིན་གྱིས་མེད་པ་ནི་རི་བོང་གི་རྭ་ལྟར་རྣམ་པ་ཀུན་ཏུ་མེད་པའི་ཕྱིར་རོ། །ཡོད་མེད་གཉིས་ཚོགས་པའི་ཡོད་མེད་གཉིས་ཡིན་པ་ཉིད་ཀྱི་འབྲས་བུ་དེ་ལ་རྐྱེན་དེས་ཅི་ཞིག་བྱ་སྟེ། ཡོད་མེད་གཉིས་ཀ་ཡིན་པ་མི་སྲིད་པའི་ཕྱིརཾ། ཡོད་མེད་གཉིས་ཀ་དང་བྲལ་བ་སྟེ་ཡོད་མེད་གཉིས་གང་ཡང་མ་ཡིན་པ་དེ་ལའང་རྐྱེན་དེས་ཅི་ཞིག་བྱ་སྟེ། ཡོད་མེད་གང་ཡང་མ་ཡིན་པ་མི་སྲིད་པའི་ཕྱིར་རོ། །གཉིས་པ་མཐའ་དཔྱད་པ་ལ། བོད་ཁ་ཅིག་ན་རེ། འདིར་གཞན་སྐྱེ་ཁས་ལེན་པ་ལ་ཧ་ཅང་ཐལ་བའི་སྐྱོན་འཇུག་པའི་རྒྱུ་མཚན་ཡོད་དེ། རྒྱུ་འབྲས་ལ་སྔ་ཕྱི་བས་ཁྱབ་ལ། དེ་གཉིས་གཞན་ཡིན་པར་འདོད་ན། གཞན་ཡིན་པ་ནི་དུས་མཉམ་པ་ལ་འཇོག་དགོས་པས་རྒྱུ་འབྲས་གཞན་ཡིན་ཞེས་པས་རྒྱུ་འབྲས་དུས་མཉམ་དུ་ཁས་བླངས་ལ། དེ་གཉིས་དུས་མཉམ་ལས་འབྲས་བུ་སྐྱེ་ན་རྒྱུ་ཡིན་མིན་ཀུན་ལས་འབྲས་བུ་ཡིན་མིན་ཐམས་ཅད་སྐྱེ་བ་ཧ་ཅང་ཐལ་པའི་སྐྱོན་འཇུག་པའི་ཕྱིར་ཟེར་ན། དེ་མི་འཐད་པར་ཐལ། དེ་ལྟར་ན་དབུ་མ་པ་རང་ལུགས་ལའང་རྒྱུ་འབྲས་གཉིས་གཞན་ཡིན་པར་ཁས་ལེན་པས་ན་རྒྱུ་འབྲས་དུས་མཉམ་དུ་འགྱུར་དགོས་པ་སོགས་ཀྱི་སྐྱོན་ཐམས་ཅད་རང་ལ་ཡང་མཚུངས་པར་འཇུག་པའི་ཕྱིར་དང་། གཞན་ལ་སྨྲས་པའི་སྐྱོན་དེ་རང་ལ་བཟློག་པ་ན་ང་ལ་རྒྱུ་འབྲས་གཞན་ཡིན་པར་ཁས་བླངས་པ་མེད་ཅེས་བསྙོན་ན་ནི་གཞན་བཀག་པའི་བྱ་བ་ལ་བརྩོན་པའང་དོན་མེད་པའི་ཕྱིར་རོ། །རྣམ་བཤད་ལས། འདིར་གཞན་སྐྱེ་ཁས་ལེན་པ་ལ་ཧ་ཅང་ཐལ་བའི་སྐྱོན་འཇུག་པའི་རྒྱུ་མཚན་ལ། བོད་ཁ་ཅིགཅེས་པ་ནས། དོན་མེད་པའི་ཕྱིར་རོ། །ཞེས་གསུངས་པའི་ཕྱིར་རོ། །ཡང་བོད་མང་པོ་ན་རེ། གཞན་སྐྱེ་ལ་ཧ་ཅང་ཐལ་བའི་སྐྱོན་འཇུག་པའི་རྒྱུ་མཚན་ཡོད་དེ། རྟོག་གེ་བ་རྣམས་ཀྱིས་ནི་དུ་། ཡོད་ལ་མེ་ཡོད་ཀྱིས་ཁྱབ་པ་དང་། བྱས་པ་ལ་མི་རྟག་པས་ཁྱབ་པ་ནི་ཡུལ་དུས་ཐམས་ཅད་ལ་ཁྱབ་པ་དེ་མི་འཁྲུལ་བར་སྒྲུབ་པ་ཡིན་ལ། བསྒྲུབ་ཚུལ་ཐོག་མར་ཚང་མང་དང་བུམ་པ་ལྟ་བུ་ཉི་ཚེ་བ་གཅིག་གི་སྟེང་དུ་ཁྱབ་པ་དེ་གཉིས་བསྒྲུབས་ནས་དེ་ནས་ཉི་ཚེ་བའི་སྟེང་གི་ཁྱབ་པ་དེ་དང་ཡུལ་དུས་གཞན་གྱི་དུ་ལྡན་གྱི་ལ་དང་ཀ་བ་སོགས་ཀྱི་སྟེང་གི་དུ་ཡོད་ལ་མེ་ཡོད་དང་བྱས་པ་ལ་མི་རྟག་པས་ཁྱབ་པ་གཉིས་རིགས་མཚུངས་པའི་རྒྱུ་མཚན་གྱིས། ཁྱབ་པ་དེ་གཉིས་ཡུལ་དུས་ཐམས་ཅད་ཀྱི་སྟེང་དུ་སྒྲུབ་པ་ཡིན་ལ། དེ་ལྟར་ན་བུམ་པ་བྱས་པ་ལ་མི་རྟག་པས་ཁྱབ་པའི་རྒྱུ་མཚན་གྱིས་མིག་གི་བྱས་པ་ལ་མི་རྟག་པས་ཁྱབ་པ་བསྒྲུབ་ནུས་ན། མེ་ལྕེ་ལས་ཀྱང་མུན་པ་སྐྱེ་བར་ཐལ། གཞན་བུམ་པའི་སྟེང་གི་ཁྱབ་པ་དེས་གཞན་མིག་གི་སྟེང་གི་དེ་འདྲའི་ཁྱབ་པ་སྒྲུབ་ནུས་པ་གང་ཞིགཁྱབ་པ་དེ་གཉིས་གཞན་ཡིན་པ་དང་། མེ་ལྕེ་དང་མུན་པ་གཉིས་གཞན་ཉིད་ཡིན་པ་དག་མཚུངས་པའི་ཕྱིར། ཞེས་ཧ་ཅང་ཐལ་བ་འཕེན་པ་ཡིན་པའི་ཕྱིར། ཟེར། དེ་རྒྱན་མི་འཐད་པར་ཐལ། དེ་སྐད་སྨྲ་པ་ནི་གཞན་སྐྱེ་ལ་ཧ་ཅང་ཐལ་བའི་གནོད་པ་འཇུག་པའི་རྒྱུ་མཚན་ངོས་མ་ཟིན་པ་དང་། རྟོག་གེ་པའི་རིགས་པའི་རྣམ་བཞག་མ་ཆགས་པའི་གཏམ་ཡིན་པའི་ཕྱིར། དང་པོ་གྲུབ་སྟེ། རྒྱུ་འབྲས་རང་བཞིན་གྱིས་གྲུབ་པ་ལ་རྒྱུ་འབྲས་གཉིས་འབྲེལ་མེད་དོན་གཞན་དུ་གྲུབ་དགོས། དེ་ལྟར་རྒྱུ་འབྲས་གཉིས་དང་རྒྱུ་འབྲས་མ་ཡིན་པ་དག་འབྲེལ་མེད་གཞན་ཉིད་དུ་མཚུངས་པ་སྟེ། ཧ་ཅང་ཐལ་བའི་རྒྱུ་མཚན་ཡིན་པའི་ཕྱིར་རོ། །གཉིས་པ་གྲུབ་སྟེ། རྟོག་གེ་བ་རྣམས་གྱིས་ཚང་མང་གི་དུ་ཡོད་ཚང་མང་གི་མེ་ཡོད་ཀྱིས་ཁྱབ་པ་དང་། བུམ་པའི་བྱས་པ་ལ་བུམ་པའི་མི་རྟག་པས་ཁྱབ་པ་སྒྲུབ་པ་སྟེ། དེ་ལྟར་ཉི་ཚེ་བའི་ཁྱབ་པ་ཙམ་སྒྲུབ་པ་མ་ཡིན་གྱིས། རྟོག་གེ་པས་ནི་ཚང་མང་དང་བུམ་པ་ལྟ་བུའི་སྟེང་དུ་སྤྱིར་དུ་ཡོད་ལ་སྤྱིར་མེ་ཡོད་ཀྱིས་ཁྱབ་པ་དང་། སྤྱིར་བྱས་པ་ལ་སྤྱིར་མི་རྟག་པས་ཁྱབ་པ་སྒྲུབ་པ་ཡིན་པ་གང་ཞིགདེ་ལྟར་ན་སྤྱིར་དུ་ཡོད་ལ་མེ་ཡོད་དང་སྤྱིར་བྱས་པ་ལ་མི་རྟག་པས་ཁྱབ་པ་ངེས་ན་ཡུལ་དུས་ཐམས་ཅད་ཀྱི་དུ་ཡོད་ལ་མེ་ཡོད་དང་། བྱས་པ་ལ་མི་རྟག་པས་ཁྱབ་པ་ཡང་ཤུགས་ལ་ངེས་པས་ན། མེ་ལོག་ཀྱང་དུ་བ་མ་ལོག་པ་དང་། མི་རྟག་པ་ལོག་ཀྱང་བྱས་པ་མ་ལོག་པ་སྟེ་མེ་མེད་ཀྱང་དུ་བ་ཡོད་པ་དང་། མི་རྟག་པ་མིན་ཀྱང་། བྱས་པ་ཡིན་པ་ཤེས་བྱ་ལ་མི་སྲིད་པའི་དོགས་པ་ཆོད་ནས་ཡུལ་དུས་གང་གི་མེ་ཡོད་ལ་དུ་ཡོད་དང་བྱས་པ་ལ་མི་རྟག་པས་ཁྱབ་པ་རྟོགས་ཟིན་པ་ཡིན་པས་ཉི་ཚེ་བའི་སྟེང་གི་ཁྱབ་པ་དེས་ཡུལ་དུས་གཞན་གྱི་སྟེང་གི་དེ་འདྲའི་ཁྱབ་པ་སྒྲུབ་མི་། དགོས་ལ། འདིར་རྒྱུ་འབྲས་གཉིས་རང་བཞིན་གྱིས་གཞན་ཡིན་པ་ལ་དུས་མཉམ་དུ་གྲུབ་དགོས་པ་སོགས་ཀྱི་སྐྱོན་སྨྲས་པས་དེ་གཉིས་རང་བཞིན་གྱིས་གཞན་ཡིན་པ་ཁེགས་ཀྱང་རྒྱུ་འབྲས་ཡིན་པ་དང་མ་ཡིན་པའི་ཆོས་དུ་མ་ཞིག་ལ་གཞན་ཡིན་པ་མི་ཁེགས་པས་ན། ཆོས་གཅིག་གི་སྟེང་གི་དེ་སྒྲུབ་ཀྱི་ཁྱབ་པ་དེས་ཆོས་གཞན་གྱི་སྟེང་གི་དེ་སྒྲུབ་ཀྱིས་ཁྱབ་པ་སྒྲུབ་པ་དེ་གཉིས་གཞན་ཡིན་པ་དང་། མེ་ལྕེ་དང་མུན་པ་གཉིས་གཞན་ཡིན་པ་གཉིས་མཚུངས་པའི་ཕྱིར། ཞེས་ཟེར་བའི་གོ་སྐབས་ག་ལ་ཡོད་དེ་མེད་པའི་ཕྱིར། རྣམ་བཤད་ལས། ཡང་བོད་མང་པོས་རྟོག་གེ་བས་དུ་བ་ཁྱད་པར་བ། ཞེས་པ་ནས། དེ་གཉིས་མཚུངས་པའི་གོ་སྐབས་ག་ལ་ཡོད། ཅེས་གསུངས་པའི་ཕྱིར། ཡང་སྟག་ཚང་ལོ་ཙཱ་བ་ཤེས་རབ་རིན་ཆེན་ན་རེ། ཐལ་འགྱུར་བའི་ལུགས་ལའང་གཞན་སྐྱེ་ཡོད་པར་ཐལ། དེའི་ལུགས་ལ་རྒྱུ་འབྲས་གཉིས་དོན་གཞན་ཡིན་པའི་ཕྱིར་ན་མ་ཁྱབ། འོ་ན་གཞན་སྐྱེའི་གཞན་དེ་རྒྱུ་འབྲས་གཉིས་ཐ་སྙད་དུ་གཞན་ཡིན་པ་ལ་བྱེད་པ་ཡིན་པར་ཐལ། ཁྱོད་ཀྱིས་ཁྱབ་པ་གྲུབ་པའི་ཕྱིར། འདོད་ན། གཞན་སྐྱེའི་གཞན་དེ་ཡོད་པར་ཐལ། གཞན་སྐྱེ་དེ་ཐ་སྙད་དུ་རྒྱུ་འབྲས་གཞན་ཡིན་པ་ཙམ་ལ་བྱེད་པའི་ཕྱིར། རྟགས་ཁས། འདོད་ན། རྩ་བར། གཞན་ཉིད་མེད་པར། གཞན་དང་། རང་འགྲེལ་ལས། གཞན་ཉིད་མེད་ན་གཞན་ལས་སྐྱེ་ཞེས་བྱ་བ་འདི་ཡོད་པ་མ་ཡིན་ནོ། །ཞེས་གཞན་སྐྱེའི་གཞན་དེ་གཞི་མ་གྲུབ་པར་གསུངས་པ་མི་འཐད་པར་ཐལ་ལོ། །གཞན་སྐྱེའི་གཞན་དེ་ཡོད་པའི་ཕྱིར་རོ། །གཞན་ཡང་གཞན་སྐྱེ་ཐ་སྙད་དུ་ཡོད་པར་ཐལ། གཞན་སྐྱེ་ཡོད་པ་དེའི་ཕྱིར། འདོད་ན། སྨྱུ་གུ་རང་བཚན་གྱིས་གྲུབ་པའི་རྒྱུ་གཞན་ལས་སྐྱེ་བ་ཐ་སྙད་དུ་ཡོད་པར་ཐལ། ཐ་སྙད་དུ་གཞན་སྐྱེ་ཡོད་པར་འདོད་པའི་ཕྱིར། ཁྱབ་སྟེ། གཞན་སྐྱེའི་དོན་ནི་རང་བཚན་གྱིས་གཞན་ལ་བྱེད་དགོས་པས་ལུགས་འདིར་གཞན་སྐྱེ་མ་གྲུབ་པའི་ཕྱིར། རྩ་བར་གཞན་ལས་སྐྱེ་བ་འཇིག་རྟེན་ལས་ཀྱང་མེད། །ཅེས་དང་། རྣམ་བཤད་ལས། དེ་ལྟར་ན་གཞན་སྐྱེའི་གཞན་ནི། རྒྱུ་འབྲས་གཉིས་གཞན་ཡིན་པ་ཙམ་ཞིག་མ་ཡིན་གྱི། རོང་བཞིན་གྱིས་གྲུབ་པའི་གཞན་ལ་བྱེད་པ་ཡིན་པས། ཞེས་གསུངས་པའི་ཕྱིར། གཞན་ཡང་ཚིག་གསལཾ་ལསཾ། རྒྱུ་རྐྱེན་དང་ལྟོས་ཡུལ་གྱི་རྐྱེན་ལས་སྣང་བ་ཉིད་འདི་པ་ཙམ་གྱིས་ཀུན་རྫོབ་རྣམས་གྲུབ་པར་ཁས་ལེན་གྱི། བདག་སྐྱེ་དང་གཞན་སྐྱེ་སོགས་ཕྱོགས་བཞི་ཁིས་བླངསཾ་པའི་སྒོ་ནས་ནི་དངོས་པོ་སོགསཾ་ཀུན་རྫོབ་རྣམས་ཡོད་པར་ཁས་བླངས་པ་མ་ཡིན་ཏེ། བདག་སྐྱེ་དང་གཞན་སྐྱེ་བ་སོགས་ཁས་བླངས་ན་ནི་དངོས་པོ་རྣམས་རང་བཞིན་དང་བཅས་པར་ཁས་བླངས་བར་ཐལ་བར་འགྱུར་བའི་ཕྱིར་དང་། ཁས་ལེན་པ་དེ་ཡང་རིགས་པ་མ་ཡིན་པའི་ཕྱིར་རོ། །དངོས་པོ་རྣམས་རྐྱེན་ལས་སྣང་བ་ཉིད་འདི་བ་ཙམ་ཞིག་ཁས་བླངས་ན་ནི། རྒྱུ་དང་འབྲས་བུ་གཉིས་ཕན་ཚུན་ལྟོས་ནས་གྲུབ་པ་ཙམ་ཡིན་པའི་ཕྱིར་ནི་ངོ་བོ་ཉིད་ཀྱིས་གྲུབ་པ་ཡོད་པ་མ་ཡིན་པས། དངོས་པོ་རྣམས་རང་བཞིན་དང་བཅས་པ་ཡིན་པར་སྨྲ་བ་ཏེ་ཁས་ལེན་དགོས་པར་འགྱུར་བ་མ་ཡིན་ནོ། །ཞེས་རྟེན་འབྲེལ་གྱི་སྐྱེ་བ་ཁས་ལེན་གྱི་གཞན་སྐྱེ་ཁས་མི་ལེན་གསུངས་པ་དེ་འཐད་པར་ཐལ། གཞན་སྐྱེ་ཡོད་པའི་ཕྱིར། རྟགས་ཁས། ཡང་ཁ་ཅིག་ན་རེ། རང་རྒྱུད་པས་གཞན་སྐྱེ་མི་འདོད་ཟེར་ན། འོ་ན། རང་འགྲེལ་ལས། འདིར་སྨྲས་པ་དོན་དམ་པར་སྐྱེ་བ་མེད་པས་དོན་དམ་པར་བདག་དང་གཞན་ལས་སྐྱེ་བ་འགག་པ་ལ་རག་མོད། ཅེས་པ་ནས། དེའི་ཕྱིར་ལུགས་དེར་གཞན་ལས་སྐྱེ་བ་ཡོད་པ་ཉིད་དོ། །ཞེས་གསུངས་པའི་རྒོལ་བ་དེ་མེད་པར་ཐལ། དེ་དབུ་མ་རང་རྒྱུད་པོ་གཅིག་མ་ཡིན་པའི་ཕྱིར། དེར་ཐལ། དེས་གཞན་སྐྱེ་མི་འདོད་པའི་ཕྱིར། རྟགས་ཁས། གོང་གི་རྩ་བར་ཁྱབ་སྟེ། སེམས་ཙམ་པས་སྐྱེ་བ་དོན་དམ་པར་གྲུབ་པར་འདོད་པའི་ཕྱིར། དེ་དབུ་མ་རང་རྒྱུད་པ་མ་ཡིན་ལ། སེམས་ཙམ་པས་སྐྱེ་བ་དོན་དམ་པར་གྲུབ་པར་འདོད་ན་རང་འགྲེལ་གྱི་ལུང་དེའི་ཕྱི་རྒོལ་མེད་པས་ཁྱབ་སྟེ། རང་འགྲེལ་ལས་བཤད་པའི་རྒོལ་བ་འདིའི་ནི་དོན་དམ་པར་གཞན་ལས་མི་སྐྱེ་ཡང་རང་བཞིན་གྱིས་གཞན་ལས་སྐྱེ་བར་འདོད་པ་ཞིག་ཡིན་པ་གང་ཞིགདེས་ན་དེ་སེམས་ཙམ་པ་ནི་མ་ཡིན་ལ། རང་རྒྱུད་པ་མིན་པར་ནི་ཁྱོད་རང་གིས་འདོད་པའི་ཕྱིར། དང་པོ་གྲུབ་སྟེ། རང་འགྲེལ་ལས། དེའི་ལུགས་ལ་དོན་དམ་པར་སྐྱེ་བ་མེད་པས། ཞེས་པ་ནས། དངོས་པོ་དེ་དག་གི་རང་བཞིན་ནི་གདོད་མི་ཟ་བར་རང་བཞིན་གྱིས་གཞན་ལས་སྐྱེ་བར་འགྱུར་རོ། །ཞེས་གསུངས་པའི་ཕྱིར། ཡང་མཁས་པ་མང་པོས་གཞན་སྐྱེ་མེད་པ་དོན་དམ་བདེན་པ་མིན་ཟེར། དེ་མི་འཐད་པར་ཐལ། རང་བཞིན་གྱིས་གྲུབ་པའི་མྱུ་གུ་རང་བཞིན་གྱིས་གྲུབ་པའི་རྒྱུ་གཞན་ལས་སྐྱེ་བ་མེད་པ་སྟོང་ཉིད་ཡིན་པའི་ཕྱིར། དེར་ཐལ། རང་བཞིན་གྱིས་རྒྱུ་འབྲས་གཉིས་ཀ་གཞན་དུ་མ་གྲུབ་པ་སྟོང་ཉིད་ཡིན་པའི་ཕྱིར། དེར་ཐལ། རྒྱུ་འབྲས་གཉིས་རང་བཞིན་གྱིས་ཐ་དད་མེད་པ་སྟོང་ཉིད་ཡིན་པའི་ཕྱིར། དེར་ཐལ། རྩ་ཤེས་ཀྱི་མཆོད་བརྗོད་ཀྱིས་སྟོང་ཉིད་ཀྱི་རྣམ་གྲངས་བརྒྱད་བཤད་པའི་ནང་གི་ཐ་དད་དོན་མིན་ཞེས་པའི་དོན་གྲུབ་པའི་ཕྱིར་རོ། །བྱས་པ་ལ་ཁོ་ན་རེ། མཐའ་བཞི་ལས་མི་སྐྱེ་བ་དེ་མྱུ་གུ་རང་བཞིན་གྱིས་མེད་པར་སྒྲུབ་པའི་རྟགས་ཡང་དག་མ་ཡིན་པར་ཐལ། དེའི་ནང་གི་གཞན་སྐྱེ་མེད་པ་སྟོང་ཉིད་ཡིན་པའི་ཕྱིར་ན་མ་ཁྱབ། ཁྱབ་བ་ཐལ། དེ་སྒྲུབ་ཀྱི་རྟགས་མཐའ་བཞི་ལས་སྐྱེ་བ་མེད་པ་ངེས་པའི་དུས་ནས་དེ་སྒྲུབ་ཀྱི་བསྒྲུབ་བྱ་མྱུ་གུའི་རང་བཞིན་མེད་པའི་དོན་ཡང་ངེས་པའི་ཕྱིར་ནའང་མ་ཁྱབ་སྟེ། དེ་དེ་སྒྲུབ་ཀྱི་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་ཡིན་པའི་ཕྱིར། ཁོ་རང་ལ། བདེན་གྲུབ་ཏུ་ཚད་མས་མ་དམིགས་པ་ཆོས་ཅན། མྱུ་གུ་བདེན་མེད་དུ་སྒྲུབ་པའི་རྟགས་ཡང་དག་མ་ཡིན་པར་ཐལ། དེ་སྟོང་ཉིད་ཡིན་པའི་ཕྱིར། ཁྱབ་པ་ཁས། འདོད་མི་ནུས་ཏེ། དེ་དེ་སྒྲུབ་ཀྱི་ཐ་སྙད་ལ་འབའ་ཞིག་སྒྲུབ་ཀྱི་རྟགས་ཡང་དག་ཡིན་པའི་ཕྱིར། བྱས་པ་ལ་ཁོ་ན་རེ། མྱུ་གུ་གཞན་སྐྱེ་མེད་པ་ཆོས་ཅན། སྟོང་ཉིད་མ་ཡིན་པར་ཐལ། དེ་མྱུ་གུའི་སྟོང་ཉིད་མ་ཡིན་པའི་ཕྱིར་ན་མ་ཁྱབ་སྟེ། དེ་མྱུ་གུའི་སྟོང་ཉིད་མ་ཡིན་ཀྱང་དེ་མྱུ་གུ་སྐྱེ་བའི་སྟོང་ཉིད་ཡིན་པའི་ཕྱིར། ཡང་ཁོ་ན་རེ། མྱུ་གུ་བདེན་མེད་དུ་སྒྲུབ་པའི་རྟགས་ཡང་དག་ལ་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་གིས་ཁྱབ་པར་ཐལ། མཐའ་བཞིའི་སྐྱེ་བ་མེད་པ་དང་། བདེན་གྲུབ་ཀྱི་གཅིག་དུ་བྲལ་གྱི་རྟགས་དང་། བདེན་གྲུབ་ཏུ་ཚད་མས་མ་དམིགས་པ་རྣམས་རེ་རེ་ནས། མྱུ་གུ་བདེན་མེད་དུ་སྒྲུབ་པའི་ཐ་སྙད་འབའ་ཞིག་སྒྲུབ་ཀྱི་རྟགས་ཡང་དག་ཡིན་པའི་ཕྱིར་ན་མ་ཁྱབ། འདོད་མི་ནུས་ཏེ། མྱུ་གུ་བདེན་མེད་དུ་སྒྲུབ་པའི་དོན་སྒྲུབ་ཀྱི་རྟགས་ཡང་དག་ཡོད་པའི་ཕྱིར། དེར་ཐལ། རྟེན་འབྲེལ་དེ་དེ་ཡིན་པའི་ཕྱིར་རོ། །དོན་སྒྲུབ་ཀྱི་རྟགས་ཡང་དག་ཞེས་པ་ནི་བསྒྲུབ་ཆོས་སྟོང་ཉིད་ཀྱི་དོན་སྒྲུབ་བྱེད་ཡིན་ཀྱང་། སྟོང་ཉིད་མ་ཡིན་པའི་རྟེན་འབྲེལ་ལྟ་བུ་སྟོང་ཉིད་ཀྱི་དོན་གོ་བར་བྱེད་ནུས་ཀྱི་རྟགས་ཡང་དག་རྣམས་སོ། །༈གཉིས་པ་གཞན་སྐྱེ་དགག་པ་ལ་འཇིག་རྟེན་གྱི་གནོད་པ་སྤང་བ་ལ། འཇིག་རྟེན་གྱི་གྲགས་པའི་གཞན་སྐྱེ་ཁས་བླངས་ནས་འཇིག་རྟེན་གྱི་གནོད་པ་སྤང་བ། འཇིག་རྟེན་གྱི་ཐ་སྙད་དུ་ཡང་གཞན་སྐྱེ་མེད་པས་འཇིག་རྟེན་གྱི་གནོད་པ་སྤང་བ་དང་། དང་པོ་ལ། འཇིག་རྟེན་གྱིས་གནོད་པའི་རྩོད་པ་དང་། དེས་མི་གནོད་པའི་ལན་བསྟན་པའོ། །དང་པོ་ནི། ཁོ་ན་རེ། ངེད་ཅག་གིས་གཞན་སྐྱེ་ཡོད་པར་སྒྲུབ་པའི་ཕྱིར་དུ་རིགས་པ་གང་སྨྲས་པ་དེ་དག་ནི་བུད་ཤིང་སྐམ་པོ་མར་གྱིས་བྲན་པ་ལྟ་བུར་གྱུར་ནས་ཁྱོད་ཀྱི་བློ་གྲོས་ཀྱི་མེས་བསྲེགས་ཟིན་པས་། ན། ཁྱོད་ཀྱི་ཤེས་རབ་ཀྱི་མེ་སྦར་བའི་ངེད་ཅག་གི་རིགས་པའི་བུད་ཤིང་དེ་ཁྱོད་ཀྱིས་ཡང་ཡང་བསྐུལ་བ་དེས་ཆོག་གི་ད་ནི་ཁྱོད་ཀྱིས་ངེད་ཅག་གི་རིགས་པ་དེ་བསྐུལ་མི་དགོས་སོ། །ཟེར་བ་ལ། འོ་ན་རིགས་པའི་སྒྲུབ་བྱེད་མ་བསྟན་ན་གཞན་སྐྱེ་འདོད་པའི་དོན་དེ་མི་འགྲུབ་པ་མ་ཡིན་ནམ་བྱས་པ་ལ་ཁོ་ན་རེ། དེ་ནི་གཏན་མ་ཡིན་ཏེ། གཞན་སྐྱེ་ཡོད་པ་ནི་འཇིག་རྟེན་གྱིས་མངོན་སུམ་དུ་གྲུབ་པ་ཡིན་ལ། ཆོས་གང་དང་གང་འཇིག་རྟེན་གྱིས་མཐོང་བ་ནི་ཤིན་ཏུ་སྟོབས་དང་ལྡན་པ་ཡིན་པས་རིགས་པ་གཞན་གྱིས་དགོས་པ་མེད་པའི་ཕྱིར། དེར་ཐལ། 
 འཇིག་རྟེན་གང་གིས་ས་བོན་ལས་མྱུ་གུ་སྐྱེ་བ་མཐོང་བའི་རང་གི་ལྟ་བ་ལ་གནས་ནས་འཇིག་རྟེན་གྱི་མཐོང་བ་དེ་ཉིད་ཚད་མར་འདོད་པས་ན་ཤིན་ཏུ་སྟོབས་དང་ལྡན་པ་ཡིན་ལ། ངོ་བོ་ཉིད་ཀྱིས་གྲུབ་པའི་རྒྱུ་གཞན་ལས་འབྲས་བུ་གཞན་འབྱུང་བ་ཡང་འཇིག་རྟེན་པ་ཡིས་ཏེ་འཇིག་རྟེན་པ་རྣམས་ཀྱིས་མངོན་སུམ་དུ་རྟོགས་པར་འགྱུར་ཏེ། དེས་ན་རིགས་པ་འགོད་པ་ནི་མངོན་སུམ་དུ་གྱུར་མ་གྱུར་གྱིས་ཆོས་གཉིས་ཀྱི་ནང་གི་མངོན་སུམ་དུ་མ་གྱུར་པ་དེ་སྒྲུབ་བྱེད་དུ་འགོད་པ་ཡིན་གྱི་མངོན་སུམ་དུ་གྱུར་པ་སྒྲུབ་བྱེད་ལ་རིགས་པ་འགོད་པ་མ་ཡིན་པས་ན། གཞན་སྐྱེ་ཡོད་པ་འདིར་ནི་སྟེ་འདི་ལ་ནི། དེ་ཡོད་པར་སྒྲུབ་བྱེད་ཀྱི་རིགས་པ་སྨྲས་པ། ཉིད་ཀྱིས་ལྟ་ཀོ་ཅི་ཞིག་བྱ་སྟེ་རིགས་པ་འགོད་མི་དགོས་སོ།།དེས་ན་གཞན་སྐྱེ་སྒྲུབ་བྱེད་ཀྱི་འཐད་པ་གཞན་མེད་ཀྱང་དངོས་པོ་རྣམས་གཞན་ལས་སྐྱེ་བ་ཡིན་པར་འགྲུབ་པས་ན། གཞན་ལས་སྐྱེ་བ་ཡོད་པ་འདིར་ནི་འཇིག་རྟེན་གྱིས་མངོན་སུམ་དུ་མཐོང་བ་དེ་ལས་གཞན་པའི་རིགས་པ་བསྟན་པ་དགོས་པ་ཅི་ཞིག་ཡོད་དེ་མེད་པའི་ཕྱིར་ཏེ། གཞན་སྐྱེ་འཇིག་རྟེན་པའི་མངོན་སུམ་གྱིས་གྲུབ་པའི་ཕྱིར་ཞེ་ན། གཉིས་པ་དེས་མི་གནོད་པའི་ལན་བསྟན་པ་ལ་ནི། སྐྱེས་བུ་གང་གིས་གསུང་རབ་ཀྱི་དོན་ཕྱིན་ཅི་མ་ལོག་པར་མ་རྟོགས་ཤིང་། འཁོར་བ་ཐོག་མ་མེད་པ་ནས་རྒྱུ་འབྲས་ལ་སོགས་པའི་དངོས་པོ་རང་བཞིན་བདེན་འཛིན་གྱིས་བཞག་པའི་བག་ཆགས་ཤིན་ཏུ་སྨིན་པ་ལས་བྱུང་བའི་དངོས་པོ་རྣམས་ལ་བདེན་པར་ཞེན་པ་དེ་དང་ཡུན་རིང་མོ་ནས་འདྲིས་ཤིང་། དེ་ལྟར་ཡིན་རིང་ནས་འདྲེས་པའི་བདེན་ཞེན་གྱི་མཛའ་བོ་དང་བྲལ་བར་བྱེད་པའི་ཐབས་རང་བཞིན་མེད་པའི་ཚུལ་དེ་ཡང་དང་ཡང་དུ་ཐོས་པ་དང་བྲལ་བའི་འཇིག་རྟེན་པའི་མངོན་སུམ་གྱིས་གཞན་སྐྱེ་མཐོང་བས་ན། གཞན་སྐྱེ་མེད་པ་ལ་འཇིག་རྟེན་གྱིས་མཐོང་བས་གནོད་དོ། །ཞེས་རྡོལ་ཐབས་དེ་རླབས་རྡོལ་ལ་བརྟེན་ནས་གཞན་སྐྱེ་སྒྲུབ་པ་འདི་ནི། འཇིག་རྟེན་གྱིས་མཐོང་བ་ལ་ཡིན་མིན་གཉིས་ཡོད་པ་སོགས་འཇིག་རྟེན་དུ་བྱུང་ཚུལ་མང་པོ་ཞིག་མ་བཤད་པར་འཇིག་རྟེན་གྱི་གནོད་ཅེས་པའི་རྡོལ་ཐབས་དེ་བཟློག་མི་ནུས་པས། ཡུལ་འདི་འདྲ་བ་ཞིག་ལ་འཇིག་རྟེན་གྱིས་མཐོང་བས་གནོད་དོ་ཞེས་འཇིག་རྟེན་གྱིས་གནོད་པའི་ཡུལ་ཁྱད་པར་ཅན་དང་། ཡུལ་འདི་འདྲ་བ་ལ་འཇིག་རྟེན་གྱིས་མཐོང་བས་མི་གནོད་དོ་ཞེས་འཇིག་རྟེན་གྱིས་མི་གནོད་པའི་ཡུལ་ཁྱད་པར་ཅན་གཉིས་སོ་སོར་བསྟན་དགོས། དེ་གཉིས་སོ་སོར་བསྟན་པ་ལ་བདེན་པ་གཉིས་ཀྱི་རྣམ་དབྱེ་བསྟན་པ་སྔོན་ཏུ་འགྲོ་བའི་སྒོ་ནས་བསྟན་དགོས་པས་བདེན་གཉིས་བསྟན་པ་ལ་ལྔ། བདེན་གཉིས་སྤྱིའི་རྣམ་བཞག་དང་། སྐབས་ཀྱི་དོན་ལ་སྦྱར་བ་དང་། བདེན་གཉིས་སོ་སོའི་ངོ་བོ་དང་། དེ་བཀག་པ་ལ་གནོད་པར་འདོད་པ་ལ་གནོད་བྱེད་བསྟན་པ་དང་། འཇིག་རྟེན་པའི་གནོད་ཚུལ་དང་ལྔའོ། །དང་པོ་ལ་གསུམ། བདེན་པ་གཉིས་སུ་དབྱེ་བས་ཆོས་རྣམས་ལ་ངོ་བོ་གཉིས་གཉིས་ཡོད་པར་བརྗོད་པ། འཇིག་རྟེན་ལ་ལྟོས་ཏེ་ཀུན་རྫོབ་ཀྱི་དབྱེ་བ་བཤད་པ། ཞེན་ཡུལ་ལ་འཁྲུལ་བའི་ཡུལ་ཐ་སྙད་དུ་མེད་པར་བསྟན་པའོ། །དང་པོ་ནི། 
 དངོས་ཀུན་ཡང་དག་སོགས་ཤོ་ལོ་ཀ་གཅིག་སྟེ། བདེན་གཉིས་ཀྱི་ངོ་བོ་ཕྱིན་ཅི་མ་ལོག་པར་འབྱེད་པའི་བཅོམ་ལྡན་འདས་ཀྱིས་འདུ་བྱེད་སེམས་པ་ལ་སོགས་པ་ནང་གི་དངོས་པོ་དང་། མྱུ་གུ་སོགས་ཕྱིའི་དངོས་པོ་ཀུན་ཏེ་དངོས་པོ་ཐམས་ཅད་ཀྱིས་རང་གི་ངོ་བོ་གཉིས་ཏེ་ནི་འཛིན་པར་འགྱུར་བར་ཡིན་ཞེས་བསྟན་པ་ཡིན་ཏེ། དཔེར་ན་བུམ་པ་དེ་རང་གི་ལྡོག་པ་དེ་བུམ་པའི་ཀུན་རྫོབ་པའི་ངོ་བོ་དང་བུམ་པ་རང་བཞིན་གྱིས་སྟོང་བ་དེ་བུམ་པ་དོན་དམ་པའི་ངོ་བོ་ཡིན་པ་བཞིན་ཆོས་ཐམས་ཅད་ཀྱིས་ཀུན་རྫོབ་མེད་པའི་ངོ་བོ་དང་དོན་དམ་པའི་ངོ་བོ་གཉིས་ཏེ་འཛིན་པའི་ཕྱིར། དེར་ཐལ། ཆོས་རེ་རེ་ལའང་ཡུལ་ཡང་དག་པ་མཐོང་བའི་རིགས་ཤེས་ཀྱིས་རྙེད་པའི་དངོས་པོ་སྟེ་རྙེད་དོན་དང་། ཡུལ་རྫུན་པ་མཐོང་བའི་ཐ་སྙད་ཚད་མས་རྙེད་དོན་གཉིས་རེ་ཡོད་པའི་ཕྱིར། དང་པོ་གྲུབ་སྟེ། ཆོས་རྣམས་ཀྱི་རང་བཞིན་གྱིས་གྲུབ་པས་སྟོང་པའི་དོན་དམ་པའི་ངོ་བོ་ནི་ཡང་དག་པའི་དོན་མངོན་སུམ་དུ་མཐོང་བའི་འཕགས་པའི་མཉམ་བཞག་ཡེ་ཤེས་ཀྱི་རང་གི་ཐུན་མོང་མ་ཡིན་པའི་ཁྱད་པར་གྱི་ཡུལ་ཡིན་པས་དེས་ཆོས་རྣམས་ཀྱི་དོན་དམ་པ་རང་གི་ངོ་བོ་དེ་རྙེད་པ་ཡིན་པ་གང་ཞིགདེས་རྙེད་པ་ནི་དངོས་པོ་དང་དངོས་པོ་རང་བཞིན་གྱིས་སྟོང་བ་གང་ཡང་ངེས་ངོར་གཟུང་དུ་ཡོད་པའི་ཚུལ་དུ་མ་མཐོང་བ་ཙམ་ཏེ་སྟོང་ཉིད་ཡིན་ཞིང་། སྟོང་ཉིད་རྙེད་པའང་ཡིན་གྱིས་དེས་རང་གི་ངེས་ངོར་དངོས་པོ་མ་ཟད་དངོས་པོ་བདེན་སྟོང་ཡང་ཡོད་པར་གཟུང་དུ་མ་རྙེད་པས་ན་དོན་དམ་པའི་ངོ་བོ་དེ་འཕགས་པའི་མཉམ་བཞག་ཡེ་ཤེས་ཀྱིས་རྙེད་ཀྱང་བདེན་གྲུབ་ཡིན་མི་དགོས་པའི་ཕྱིར་རོ། །དེ་ལས་སྟོང་ཉིད་ནི་འཕགས་པའི་ཡེ་ཤེས་ཀྱིས་ཐུན་མོང་མ་ཡིན་པའི་ཁྱད་པར་གྱི་ཡུལ་ཞེས་པ་ནི་སྤྱིར་འཕགས་པའི་ཡེ་ཤེས་རྣམས་ཀྱི་ཡུལ་ལ་མཐའ་ཡས་པ་ཡོད་པའི་ནང་གི་སྟོང་ཉིད་ནི་འཕགས་པའི་ཇི་ལྟ་བ་མཇལ་བའི་ཡེ་ཤེས་ཁོ་ནའི་ཡུལ་དང་དེའི་རྙེད་དོན་ཡིན་པའི་དོན་ནོ། །རྟགས་གཉིས་པ་གྲུབ་སྟེ། ཆོས་ཐམས་ཅད་པའི་ཀུན་རྫོབ་པའི་ངོ་བོ་ནི་སོ་སོ་སྐྱེ་བོ་མ་རིག་པའི་ལིང་ཏོག་གིས་བློའི་མིག་མ་ལུས་པར་ཁེབ་པ་རྣམས་ཀྱི་ཐ་སྙད་ཤེས་པའི་སྣང་གནས་མི་མཐུན་པའི་རྫུན་པ་མཐོང་བའི་སྟོབས་ལས་རྙེད་པ་གང་ཞིགདངོས་པོ་རྣམས་བྱིས་པ་རྣམས་ཀྱིས་མཐོང་བའི་ཡུལ་དུ་རང་གི་མཚན་ཉིད་ཀྱིས་གྲུབ་པར་སྣང་བའི་སྒོ་ནས་རྙེད་པ་ཡིན་ཀྱང་དངོས་པོ་རྣམས་རང་བཞིན་གྱིས་གྲུབ་པ་ཡིན་མི་དགོས་པའི་ཕྱིར། དཔེར་ན་བུམ་འཛིན་མིག་ཤེས་ལ་བུམ་པ་རང་གི་མཚན་ཉིད་ཀྱིས་གྲུབ་པ་བཞིན་ཏུ་རང་གི་མཚན་ཉིད་ཀྱིས་གྲུབ་པར་སྣང་བའི་བུམ་པ་བཟུང་བ་ན་དེས་རང་བཞིན་གྱིས་གྲུབ་པ་མི་རྙེད་ཀྱང་རང་གིས་བཟུང་བའི་བུམ་པ་ཙམ་རྙེད་པ་བཞིན་ཡིན་པའི་ཕྱིར་རོ། །དོན་དམ་རྙེད་པའི་བློ་ལ་འཕགས་པའི་མཉམ་བཞག་ཡེ་ཤེས་དང་། ཀུན་རྫོབ་རྙེད་པའི་བློ་ལ་སོ་སྐྱེའི་ཤེས་པ་བཞག་པ་ཡང་ཡུལ་དེ་གཉིས་བདེན་རྫུན་དུ་མཐོང་བའི་གཙོ་བོའི་བློ་ལ་དགོས་པ་ཡིན་གྱི་ཁྱབ་པ་ཡོད་པ་མ་ཡིན་ཏེ། འཕགས་པའི་མཉམ་བཞག་ལ་དོན་དམ་བདེན་པ་སྣང་བ་དེ་སྣང་བའི་ཆ་ཐམས་ཅད་ནས་བདེན་པས་ན་དོན་དམ་པའི་གནས་ཚུལ་དེ་སྣང་ཚུལ་དང་གནས་ཚུལ་མཐུན་པའི་སྒོ་ནས་རྙེད་པའི་བློ་ནི་འཕགས་པའི་མཉམ་བཞག་ཁོ་ན་ཡིན་པས་དེའི་ཡེ་ཤེས་དེ་དོན་དམ་རྙེད་པའི་བློ་གཙོ་བོ་ཡིན་གྱི། སོ་སྐྱེ་དབུ་མའི་ལྟ་བ་རྒྱུད་ལྡན་གྱིས་དོན་དམ་དཔྱོད་པའི་རིགས་ཤེས་ཀྱིས་ཀྱང་སྟོང་ཉིད་ཚུལ་བཞིན་དུ་རྙེད་པ་ཡིན་ལ། འོན་ཀྱང་དེ་ཚེ་ངེས་ངོར་རང་ངོས་ནས་གྲུབ་པ་ཅུང་ཟད་ཙམ་ཡང་མེད་པར་ངེས་ཀྱང་སྣང་ངོར་བདེན་གྲུབ་ཏུ་སྣང་བས་ན་དེ་ལ་དོན་དམ་དེ་སྣང་བའི་ཆ་ཐམས་ཅད་ནས་མི་བདེན་པ་གང་ཞིགཀུན་རྫོབ་ཐམས་ཅད་ནི་རྫུན་པར་འཇོག་པ་ནི་སྣང་ཚུལ་རང་ངོས་ནས་གྲུབ་པར་སྣང་ཡང་རང་གི་གནས་ཚུལ་རང་ངོས་ནས་མ་གྲུབ་པར་གནས་པས་རྫུན་པར་འཇོག་པ་ཡིན་ཞིང་། རྫུན་པའི་སྣང་ཚུལ་རང་ངོས་ནས་གྲུབ་པར་སྣང་བའི་བློ་ལ་ནི་མ་རིག་པའི་དབང་གིས་སོ་སྐྱེའི་བློ་ལ་རང་བཞིན་གྱིས་གྲུབ་པ་ཁོ་ནར་སྣང་བས་ན་དེ་ལྟར་གཙོ་ཆེ་བ་དང་། སོ་སྐྱེས་འཁྲུལ་བའི་བློ་སྣམས་ཀྱིས་དངོས་པོ་རྣམས་རང་བཞིན་གྱིས་གྲུབ་པར་སྣང་བ་དང་དངོས་པོ་རང་ཉིད་སྣང་བ་སོགས་གང་ཡིན་ཐམས་ཅད་མ་རྙེད་ཀྱང་རང་གི་འཛིན་སྟངས་སུ་བཟུང་བའི་དངོས་པོ་ཀུན་རྫོབ་པ་སྣམས་རྙེད་པ་ཡང་ཡིན་པའི་རྒྱུ་མཚན་གྱིས་ཀུན་རྫོབ་རྣམས་སོ་སྐྱེས་རྫུན་པ་མཐོང་བའི་བློས་རྙེད་པ་ཡིན་པར་གསུངས་ཀྱི། འཕགས་པའི་རྒྱུད་ཀྱི་ཐ་སྙད་པའི་ཚད་མས་མི་རྙེད་པ་མ་ཡིན་པའི་ཕྱིར་ཏེ། སློབ་འཕགས་རྣམས་ཀྱི་ཐ་སྙད་ཚད་མ་ལ་དངོས་པོ་རང་ངོས་ནས་གྲུབ་པར་སྣང་བ་ཡོད་ཀྱང་དངོས་པོ་རྣམས་ཚད་མས་གྲུབ་པ་མ་ཟད་རྫུན་པ་བཏགས་ཡོད་ཙམ་ཡིན་པར་ཚད་མས་གྲུབ་པ་གང་ཞིགསློབ་འཕགས་ཀྱི་བློ་ལ་དངོས་པོ་རང་བཚན་གྱིས་གྲུབ་པར་སྣང་ཡང་རང་བཞིན་གྱིས་མེད་པར་ཡང་སྣང་བས་ན་དེ་ལ་ཀུན་རྫོབ་སྣང་བ་ན་སྣང་བའི་ཆ་ཀུན་མི་རྫུན་པས་རྫུན་པ་སྣང་བའི་བློ་གཙོ་བོ་མིན་ལ། སངས་འཕགས་ལ་ཀུན་རྫོབ་ཐམས་ཅད་རང་ལ་སྣང་བ་ལྟར་དུ་ཡང་གྲུབ་པའི་ཕྱིར་རོ། །དབུ་མ་པའི་ལྟ་བ་རྙེད་པ་དག་གིས་ཀུན་རྫོབ་རྫུན་པ་རྣམས་རྟོགས་ཀྱང་རྫུན་པར་རྟོགས་པ་མ་ཡིན་ཏེ། ལྟ་བ་མ་རྙེད་པའི་བུམ་འཛིན་ཤེས་པས་བུམ་པ་རྟོགས་པ་གང་ཞིག་བུམ་པ་རྫུན་པ་ཡིན་པས་བུམ་པ་རྟོགས་པ་དང་རྫུན་པ་མཐོང་བ་ཡིན་ལ། བུམ་པ་སོགས་རྫུན་པར་རྟོགས་པ་ནི་སྣང་ཚུལ་རང་ངོས་ནས་གྲུབ་པར་སྣང་ཡང་གནས་ཚུལ་ལ་རང་ངོས་ནས་མ་གྲུབ་པས་ན་རྫུན་པའོ་སྙམ་དུ་རྟོགས་པ་དེ་ཡིན་པས་དངོས་པོ་རྣམས་རྫུན་པར་རྟོགས་པ་ལ་དངོས་པོ་རྣམས་རང་ངོས་ནས་མ་གྲུབ་པར་རྟོགས་པའི་ལྟ་བ་རྙེད་དགོས་པའི་ཕྱིར་རོ། །དེ་ལྟར་ཆོས་རྣམས་ལ་ངོ་བོ་གཉིས་རེ་ཡོད་པའི་ནང་གི་ཡང་དག་པའི་དོན་མཐོང་བའི་སྟེ་མཇལ་བའི་རིགས་ཤེས་ཀྱིས་རྙེད་པའི་ཡུལ་གང་ཡིན་པ་དེ་ནི། དེ་ཉིད་དེ་ཞེས་དོན་དམ་པའི་བདེན་པ་དང་། ཤེས་བྱ་རྫུན་པ་མཐོང་བ་ཐ་སྙད་པའི་ཚད་མས་རྙེད་པའི་ཡུལ་ནི་ཀུན་རྫོབ་བདེན་པ་ཡིན་པར་བཅོམ་ལྡན་འདས་ཀྱིས་གསུངས་སོ། །དེ་ལྟར་རྐང་པ་དང་པོ་གཉིས་ཀྱིས་དངོས་པོའི་ཆོས་རེ་རེ་ལ་ཡང་དོན་དམ་དཔྱོད་པའི་རིགས་ཤེས་ཀྱི་རྙེད་དོན་དོན་དམ་པའི་ངོ་བོ་དང་། ཐ་སྙད་དཔྱོད་པའི་རིགས་ཤེས་ཀྱིས་རྙེད་དོན་ཀུན་རྫོབ་པའི་ངོ་བོ་གཉིས་རེ་དབྱེར་ཡོད་པར་བསྟན་ནས། རྐང་བ་ཕྱི་མ་གཉིས་ཀྱིས་དོན་དམ་དཔྱོད་པའི་རིགས་ཤེས་ཀྱིས་རྙེད་དོན་དོན་དམ་བདེན་པ་དང་། ཐ་སྙད་དཔྱོད་པའི་རིགས་ཤེས་ཀྱི་རྙེད་དོན་དེ་ཀུན་རྫོབ་བདེན་པ་གཉིས་སོ་ཞེས་བདེན་གཉིས་ཀྱི་དབྱེ་བ་བསྟན་པའི་ཕྱིར་རོ། །། གཉིས་པ་འཇིག་རྟེན་པ་ལ་ལྟོས་ཏེ་ཀུན་རྫོབ་ཀྱི་དབྱེ་བ་བཤད་པ་ནི། 
 མཐོང་བ་རྫུན་པའང་ཞེས་སོགས་ཤོ་ལོ་ཀ་གཉིས་ཏེ། སྤྱིར་ཀུན་རྫོབ་ལ་ཡུལ་དང་ཡུལ་ཅན་གཉིས་ཡོད་ལ། དེ་གཉིས་ལ་སྤྱིར་ལོག་པ་ཡིན་པས་ཁྱབ་ཀྱི་ཡང་ལོག་གི་དབྱེ་བ་མེད་ཀྱང་འཇིག་རྟེན་པའི་ཤེས་པ་ལ་ཡང་དག་པ་དང་ལོག་པར་སྣང་བ་ལྟར་གྱི་ཡང་ལོག་སྟེ་འཇིག་རྟེན་པའི་ཤེས་པ་ལ་ལྟོས་ནས་ཡུལ་ཅན་གྱི་ཀུན་རྫོབ་ལ་ཡང་དག་པ་དང་ལོག་པ་གཉིས་ཐོག་མར་སྟོན་པ་ནི། ཤེས་བྱ་བདེན་པ་གཉིས་སུ་དབྱེ་བ་གཉིས་ཡོད་པར་མ་ཟད་ཀུན་རྫོབ་རྫུན་པ་མཐོང་བའི་ཡུལ་ལའང་། འཇིག་རྟེན་ཤེས་ངོ་ལ་ལྟོས་པའི་ཡང་དག་པ་དང་ལོག་པའི་ཀུན་རྫོབ་རྣམ་པ་གཉིས་ཡོད་པར་འདོད་དེ། དབང་པོ་གསལ་བ་སྟེ་འཕྲལ་གྱི་འཁྲུལ་རྒྱུས་མ་བསླད་པའི་དབང་བོ་དང་། དེ་ལ་བརྟེན་པའི་ཤེས་པ་གཉིས་དང་། འཕྲལ་གྱི་འཁྲུལ་རྒྱུས་བསླད་པའི་དབང་བོ་དང་དེ་ལ་བརྟེན་པའི་ཤེས་པ་སྐྱོན་ལྡན་གཉིས་ཏེ། དེ་ལ་སྐྱོན་དང་ལྡན་པའི་དབང་པོ་དང་དེ་འདྲའི་དབང་པོ་ཅན་རྣམས་ཀྱི་ཤེས་པ་ནི། འཕྲལ་གྱི་འཁྲུལ་རྒྱུས་མ་བསླད་པའི་དབང་པོ་ལེགས་པར་གྱུར་པའི་ཤེས་པ་ལ་ལྟོས་ནས། འཇིག་རྟེན་པའི་ཤེས་པའི་ངོར་ལོག་པའི་ཡུལ་ཀུན་རྫོབ་ཡིན་པར་འདོད་དོ། །དེ་ནས་ཡུལ་ལ་འཇིག་རྟེན་ཤེས་ངོ་ལ་ལྟོས་ཏེ་ཡང་ལོག་གཉིས་སུ་ཕྱེ་བ་འཇིག་རྟེན་དུ་ཡུལ་ལའང་ཡོད་པར་སྟོན་པ་ནི། འཕྲལ་གྱི་འཁྲུལ་རྒྱུའི་གནོད་པ་མེད་པའི་དབང་པོ་དྲུག་པོ་རྣམས་ཀྱིས་གཟུགས་བར་བྱ་བའི་དོན་གཟུགས་སོགས་གང་དང་གང་ཞིག་འཇིག་རྟེན་པ་རྣམསཾ་ཀྱིས་རྟོགས་པོ་དེ་དག་ནི། འཇིག་རྟེན་གྱི་ཤེས་པ་ཉིད་ལས་དེ་ཁོ་ན་ལ་ལྟོས་ཏེ་བདེན་པའི་ཡང་དག་པ་ཡིན་གྱི། འཕགས་པ་སྟེ་དབུ་མ་པའི་ལུགས་ལ་ལྟོས་ནས་ནི་ཡང་དག་པ་མ་ཡིན་ནོ། །ལྷག་མ་དབང་པོ་སྐྱོན་ལྡན་གྱི་ཤེས་པ་དྲུག་གིས་གཟུང་བར་བྱ་བའི་དོན་མ་སྐྱེས་པའི་བདག་དང་གཙོ་བོ་དང་སྒྱུ་མ་དང་གཟུགས་བརྙན་དང་ཆུ་ཟླ་སོགས་ནི་འཇིག་རྟེན་པ་ཉིད་ལ་ལྟོས་ནས་ལོག་པ་ཡིན་པར་རྣམ་པར་བཞག་གོ། དེ་ལ་དབང་པོ་གཟུགས་ཙན་ལཾ་གནོད་པའི་རྐྱེན་ནང་ན་ཡོད་པ་ནི་མིག་སེར་དང་དྷ་དྷུ་ར་ཟོས་པ་དང་རིམ་ལ་སོགས་པ་དང་། ཕྱི་ན་ཡོད་པ་ནི་མེ་ལོང་དང་། བྲག་ཕུག་དང་། སོ་ཀའི་ཉི་ཟེར་བྱེ་མ་སྐྱ་བོའི་ཡུལ་དང་ཉེ་བ་དང་གྲུ་དང་མིག་འཕྲུལ་མཁན་སོགས་ཀྱིས་སྦྱར་བའི་སྔགས་དང་། སྨན་ལ་སོགས་པ་སྟེ། དེ་དག་ནི་དབང་པོ་ལ་གནོད་རྐྱེན་ནང་ན་མེད་ཀྱང་རིམ་བཞིན་གཟུགས་བརྙན་དང་། བྲག་ཆ་དང་། སྨིག་སྒྱུ་སོགས་ལ་བྱད་བཞིན་སོགས་སུ་འཛིན་པའི་རྒྱུ་འགྱུར་པའི་ཕྱིར་རོ། །ཡིད་ཀྱི་དབང་པོ་ལ་གནོད་པ་ནི་སྔ་མ་ཐམས་ཅད་དང་བདག་གཙོ་སོགས་སྒྲུབ་པའི་གཏན་ཚིགས་ལྟར་སྣང་དང་གཉིད་ལོགས་པ་སྟེ། དེ་དག་ལས་གཞན་པའི་བདག་འཛིན་གཉིས་ཐོག་མེད་ནས་ཡོད་པ་དག་ནི། གནོད་པའི་རྒྱུར་འཇིག་རྟེན་པ་མི་འདོད་ལ། དེ་དག་གིས་བསླད་པའི་གཟུགས་སོགས་བདེན་སྣང་ཡང་། ཡང་དག་ཏུ་འདོད་ཀྱི་ལོག་པར་མི་འདོད་དོ། །འདི་དག་རྒྱས་པར་འོག་ཏུ་འབྱུང་ངོ་། །གསུམ་པ་ཞེན་ཡུལ་ལ་འཁྲུལ་བའི་ཞེན་ཡུལ་ཐ་སྙད་དུ་ཡང་མེད་པར་བསྟན་པ་ནི། 
 མི་ཤེས་གཉིད་ཀྱི་སོགས་ཤོ་ལོ་ཀ་གཅིག་སྟེ། ཆོས་རྣམས་ཀྱི་གནས་ཚུལ་ཚུལ་བཞིན་དུ་མི་ཤེས་ཤིང་རྨོངས་པའི་ཤེས་འཆལ་གྱི་གཉིད་ཀྱིས་ཡིད་རབ་ཏུ་བསྐྱོད་པའི་མུ་སྟེགས་ཅན་བདག་རྣམས་ཀྱིས། རང་རང་གཞུང་ལས་ཇི་ལྟར་བཤད་པའི་བདག་ཉིད་ཏེ། བཤད་པའི་ཚུལ་དེ་ཇི་ལྟ་བ་བཞིན་དུ་ཡོན་ཏན་གསུམ་གྱི་བདག་ཉིད་གཙོ་བོ་དང་ཤེས་རིག་གི་བདག་ལ་སོགས་པ་གང་བཏགས་པ་རྣམས་དང་། རྒྱུ་མ་དང་གཟུགས་བརྙན་དང་སྨིག་སྒྱུ་ལ་སོགས་པ་ལ་རྟ་གླང་དང་བྱེད་བཞིན་དང་ཆུ་སོགས་སུ་བརྟགས་པ་གང་ཡིན་པ་དེ་དག་ནི་འཇིག་རྟེན་ཀུན་རྫོབ་ལས་ཀྱང་སྟེ་འཇིག་རྟེན་གྱི་ལུགས་ཀྱི་ཀུན་རྫོབ་ཏུ་ཡང་ཡོད་པ་མིན་པ་བདག་ཉིད་ཡིན་ཏེ། སྒྱུ་མཾ་རྟ་གླང་དུ་གྲུབ་པ་སོགས་མེད་པར་ནི་འཇིག་རྟེན་རང་དགའ་བས་ཀྱང་རྟོགས་པས་འཇིག་རྟེན་པའི་ལུགས་ལའང་ལོག་པ་ཡིན་པ་གང་ཞིགབདག་གཙོ་སོགས་མེད་པར་འཇིག་རྟེན་རང་དགའ་བའི་བློས་མི་རྟོགས་ཀྱང་ཐོག་མེད་ནས་བྱུང་བའི་བདེན་འཛིན་རྣམས་ཀྱི་ཡུལ་གང་ལ་གནོད་པ་མ་མཐོང་བའི་འཇིག་རྟེན་པའི་ཤེས་པ་དུ་མས་བདག་གཙོ་སོགས་མེད་པར་རྟོགས་པས་ན་དེ་དག་ནི་འཇིག་རྟེན་ཤེས་ངོ་ལ་ལྟོས་ཏེ་ལོག་པའི་ཀུན་རྫོབ་ཡིན་པའི་ཕྱིར་ཏེ། ཡུལ་གྱི་གནས་ཚུལ་ཇི་བཞིན་ཏུ་མི་ཤེས་པའི་དབང་གིས་ཚུལ་མིན་ཡིད་བྱེད་ཀྱི་གཉིད་འཐུག་པོས་ཡིད་བདག་གཙོ་སོགས་འཁྲུལ་བའི་སྣང་བ་དུ་མ་འཛིན་པ་ལ་བསྐྱོད་པའི་མུ་རྟེགས་ཅན། གྲུབ་མཐའ་ངན་པ་དང་གཏན་ཚིགས་ལྟར་སྣང་གིས་ཡིད་ལ་གནོད་པ་ཡོད་པ་འདི་དག་ནི། ཆོས་རྣམས་ཀྱི་གནས་ཚུལ་དེ་ཚུལ་བཞིན་དུ་ཤེས་པར་འདོད་ནས་སྐྱེ་བ་སོགས་ལ་གཏན་ཚིགས་ལྟར་སྣང་གིས་དཔྱད་ནས་འཇིག་རྟེན་པའི་སྐྱེ་བོ་མ་བྱང་བ་གནག་རྫི་བུད་མེད་སོགས་ཡན་ཆད་ལ་གྲགས་པའི་སྐྱེ་བ་དང་འཇིག་པ་སོགས་ཕྱིན་ཅི་མ་ལོག་པ་དག་ཁས་མི་ལེན་པར། རང་ཉིད་འཇིག་རྟེན་པ་གཞན་རྣམས་ལས་ཕུལ་དུ་འགྲོ་བར་འདོད་ནས་སྐྱེ་འཇིག་སོགས་ཀྱི་གནས་ཚུལ་དང་མི་མཐུན་པར་རྒྱུའི་བདག་ཉིད་དུ་ཡོད་པའི་འབྲས་བུ་སྐྱེ་བ་དང་། འབྲས་བུ་འཇིག་ཚེ་གཏན་མེད་དུ་མི་འགྲོ་བར་རང་གི་རང་བཞིན་། དུ་གྲུབ་པའི་གཙོ་བོའི་ངོ་བོར་གྱུར་པ་ཡིན་པར་བཟུང་བས་དཔེར་ན་ཤིང་ལ་འཛེག་པའི་ཡལ་ག་རྗེས་མ་མ་བཟུང་བར་སྔ་མ་བཏང་བ་ལྟར། ལྟ་བ་ངན་པའི་རི་སུལ་ཆེན་པོར་ལྟུང་བར་གྱུར་ཅིང་། བདེན་གཉིས་ལེགས་པར་མཐོང་བ་དང་བྲལ་བས་ན་རང་གི་གྲུབ་མཐའ་དེས་རང་ཉིད་ཐར་བ་ཐོབ་པར་མི་འགྱུར་བའི་ཕྱིར་རོ། །གཉིས་པ་སྐབས་ཀྱི་དོན་ལ་སྦྱར་བ་ནི། ཆོས་རྣམས་ལ་འཇིག་རྟེན་གྱིས་རྙེད་པའི་མྱུ་གུ་སོགས་ལ་འཇིག་རྟེན་གྱིས་གནོད་པ་དང་། འཇིག་རྟེན་ཤེས་པས་མི་རྙེད་པའི་མྱུ་གུ་སྐྱེ་བ་སོགས་རང་བཞིན་གྱིས་མེད་པ་རྣམས་དེས་མི་རྙེད་པས་སྐྱེ་སོགས་རང་བཞིན་མེད་པ་ལ་འཇིག་རྟེན་ཤེས་པས་མི་གནོད་ཅེས་སྟོན་པ་སྟེ། 
 མིག་ནི་རབ་རིབ་ཅན་གྱིས་སོགས་ཤོ་ལོ་གཅིག་སྟེ། གཞན་ལས་སྐྱེ་བ་མེད་པ་དེ་འཇིག་རྟེན་པའི་ཐ་སྙད་ཤེས་པས་མི་སྙེད་དེའི་ཕྱིར་ན་རང་བཞིན་གྱིས་གྲུབ་པའི་རྒྱུ་གཞན་ལས་རང་བཞིན་གྱིས་གྲུབ་པའི་འབྲས་བུ་གཞན་སྐྱེ་བ་མེད་པ་ལ། འཇིག་རྟེན་པའི་ཤེས་པས་རྒྱུས་རང་བཞིན་གྱིས་གྲུབ་པར་མཐོང་བ་དེས་མི་གནོད་པར་ཐལ། གཞན་སྐྱེ་འགོག་པ་ནི་འཇིག་རྟེན་པས་ལྟ་བས་ཏེ་མཐོང་བའི་བློས་རྒྱུས་རང་བཞིན་གྱིས་གྲུབ་པར་མཐོང་བ་ལ་གནས་ནས་ཏེ། དེའི་མཐོང་བ་ལྟར་གྲུབ་པར་བཟུང་ནས་འགོག་པ་མ་ཡིན་གྱི། འཕགས་པའི་དེ་ཁོ་ན་ཉིད་རྟོགས་པའི་ཡེ་ཤེས་ཀྱིས་རྒྱུས་རང་བཞིན་གྱིས་མེད་པར་གཟིགས་པ་དེ་ཁས་བླངས་ནས་གཞན་སྐྱེ་དེ་རང་བཞིན་གྱིས་གྲུབ་པའི་རྒྱུས་གཞན་ལས་སྐྱེ་བ་འགོག་པ་གང་ཞིགའཕགས་པའི་ཡེ་ཤེས་ཀྱིས་བཟུང་བའི་ཡུལ་ལ་འཇིག་རྟེན་པའི་ཤེས་པས་མཐོང་བ་དེས་མི་གནོད་པའི་ཕྱིར་ཏེ། གཞན་སྐྱེ་འགོག་པ་ལ་དོན་དམ་པར་རྒྱུ་གཞན་ལས་འབྲས་བུ་གཞན་སྐྱེ་བ་མེད་ཅེས་བཤད་པའི་ཚེ་ནི། དཔེར་ན་མིག་ནི་རབ་རིབ་ཅན་གྱི་ཤེས་པས་སྐྲ་ཤད་ལ་སོགས་པ་དམིགས་པ་ཡིས་ཏེ་མཐོང་བ་དེ་ཡིས་ནི། རབ་རིབ་ཀྱིསཾ་སླད་པ་མེད་པའི་ཤེས་པ་ལ་སྐྲ་ཤད་སོགས་མི་སྣང་བ་མེད་པ་ལ་གནོད་པ་མིན་པ་ཇི་ལྟོ་བ་དེ་བཞིན་ཏུ་དྲི་མ་སྟེ་ཟག་པ་མེད་པའི་ཡེ་ཤེས་སྤངས་པ་སྟེ་ཟག་མེད་ཀྱི་ཡེ་ཤེས་དང་བྲལཾ་བའི་སོ་སྐྱེའི་བློ་མི་རིག་པས་བསླད་པ་ཅན་དེས་རྒྱུས་རང་བཞིན་གྱིས་གྲུབ་པར་མཐོང་བ་དེས་ནི། མ་རིག་པས་མ་བསླད་པའི་དྲི་མ་སྟེ་ཟག་མེད་ཀྱི་བློས་རྒྱུས་རང་བཞིན་གྱིས་གཞན་ཏུ་མེད་པ་མེད་པ་སོགས་མཐོང་བ་ལ་གནོད་པ་ཡོད་པ་མ་ཡིན་པའི་ཕྱིར། དེར་ཐལ། འཇིག་རྟེན་པའི་ཤེས་ངོར་གཞན་སྐྱེ་ཡོད་པར་མ་ཟད་སྣང་བ་དེས་རང་བཞིན་གྱིས་གཞན་དུ་གྲུབ་པའི་རྒྱུ་ལས་འབྲས་བུ་སྐྱེ་བ་བཀག་པ་ལ་མི་གནོད་པའི་ཕྱིར་ཏེ། འཇིག་རྟེན་པའི་བློ་ལ་གཞན་སྐྱེ་སོགས་སྣང་བ་དེ་སྣང་བ་ཕྱིན་ཅི་ལོག་ཡིན་པ་སོགས་བསྒྲུབས་ཟིན་པ་དེའི་ཕྱིར་རོ། །༈གསུམ་པ་བདེན་གཉིས་སོ་སོའི་ངོ་བོ་བཤད་པ་ལ་གཉིས། སྤྱི་དོན་གྱི་སྒོ་ནས་མཐའ་དཔྱད་པ་དང་། བདེན་གཉིས་ཀྱི་གཞུང་གི་དོན་བཤད་པའོ། །དང་པོ་ལ། དགག་བཞག་སྤང་གསུམ་ལས། དང་པོ་ལ། བདེན་པ་གཉིས་ཀྱི་དབྱེ་གཞི་ལ་དཔྱད་པ། དབྱེ་བའི་ངོ་བོ་ལ་དཔྱད་པ། གཅིག་དང་ཐ་དད་ལ་དཔྱད་པ། སོ་སོའི་ངོ་བོ་ལ་དཔྱད་པ། སྒྲ་དོན་ལ་དཔྱད་པ་དང་ལྔ། དང་པོ་ལ། རྔོག་ལོ་ཡིན་མཆན། ཁ་ཅིག་ན་རེ། དོན་དམ་བདེན་པ་ཤེས་བྱ་མ་ཡིན་པས་ཤེས་བྱ་བདེན་གཉིས་ཀྱི་དབྱེ་གཞིར་མི་རུང་བས་ན། སྣང་ཙམ་འདི་བདེན་གཉིས་ཀྱི་དབྱེ་གཞི་ཡིན་ཟེར། མཁས་པ་ཐང་སག་པ་མཆན། ལ་ལ་ན་རེ། གཟུགས་ནས་རྣམ་མཁྱེན་བར་གྱི་ཆོས་རྣམས་ཀྱི་ངོ་བོ་དེ་དེ་ཡིན་ཟེར། བོད་རྒན་མང་པོ། །མཆན། གཞན་དག་ན་རེ། སྒྲོ་མ་བཏགས་པའི་ཡུལ་དེ་དེ་ཡིན་ཟེར། སྟག་ལོ་ན་རེ། མ་བརྟགས་མ་དཔྱད་པའི་ཤེས་བྱ་དེ་བདེན་གཉིས་དབྱེ་གཞི་ཡིན་ཟེར་བ་སོགས་མང་སྟེ། རྣམ་བཤད་ལས། བདེན་གཉིས་ཀྱི་དབྱེ་གཞི་ལ་འདོད་ཚུལ་མི་འདྲ་བ་མང་མོད་ཀྱང་། ཞེས་གསུངས་པའི་ཕྱིར་རོ། །དང་པོ་ལ་འོ་ན། སྣང་ཙམ་ལ་བདེན་པ་གཉིས་མ་ཡིན་པ་མེད་པར་དེ་ལ་བདེན་པ་གཉིས་སུ་གྲངས་ངེས་པར་ཐལ། སྣང་ཙམ་དེ་བདེན་གཉིས་ཀྱི་དབྱེ་གཞི་ཡིན་པའི་ཕྱིར་རོ། །འདོད་ན། སྣང་ཙམ་ཡིན་ན་བདེན་གཉིས་གང་རུང་ཡིན་པས་ཁྱབ་པར་ཐལ། སྣང་ཙམ་ལ་བདེན་པ་གཉིས་སུ་གྲངས་ངེས་པར་འདོད་པ་གང་ཞིགབདེན་གཉིས་ཀྱི་གྲངས་ངེས་ནི་ཕུང་སུམ་སེལ་བའི་གྲངས་ངེས་ཡིན་པའི་ཕྱིར། འདོད་ན། ཟླ་གཅིག་ཟླ་གཉིས་ཡིན་པ་དང་སྨིག་སྒྱུ་ཆུ་ཡིན་པ་དང་། གཟུགས་སོགས་རང་བཞིན་གྱིས་གྲུབ་པ་རྣམས་རེ་རེ་ནས་ཆོས་ཅན། བདེན་གཉིས་གང་རུང་ཡིན་པར་ཐལ། སྣང་ཙམ་ཡིན་པའི་ཕྱིར། ཁྱབ་པ་ཁས། འདོད་མི་ནུས་ཏེ། དེ་དག་མེད་ངེས་ཡིན་པའི་ཕྱིར། གཉིས་པ་ལ། གཟུགས་ཀྱི་ངོ་བོ་དེ་ཆོས་ཅན། བདེན་གཉིས་ཀྱི་དབྱེ་གཞི་ཡིན་པར་ཐལ། གཟུགས་ནས་རྣམ་མཁྱེན་བར་གྱི་ཆོས་རྣམས་ཀྱི་ངོ་བོ་རྣམས་བདེན་གཉིས་ཀྱི་དབྱེ་གཞི་ཡིན་པ་དེའི་ཕྱིར། འདོད་མི་ནུས་ཏེ། དབྱེ་ཆོས་རྣམས་ནི་དབྱེ་གཞི་དེའི་ཡ་གྱལ་ཡིན་པས་ཁྱབ་པ་གང་ཞིགབདེན་པ་གཉིས་ནི་དེ་གཟུགས་ཀྱི་ངོ་བོའི་ཡ་གྱལ་མ་ཡིན་པའི་ཕྱིར་ཏེ། མིག་ཤེས་དེ་ཡང་གཟུགས་ཀྱི་ངོ་བོ་མིན། མིག་ཤེས་ཀྱི་ཆོས་ཉི་དེ་ཡང་གཟུགས་ཀྱི་ངོ་བོ་མ་ཡིན་པའི་ཕྱིར་ཏེ། དེ་དག་གཟུགས་དང་ངོ་བོ་ཐ་དད་ཡིན་པའི་ཕྱིར། འདི་ནི་ཆོས་ཐམས་ཅད་ཀྱི་ངོ་བོ་དབྱེ་གཞིར་བཞག་པས་ཆོས་རྣམས་རེ་རེའི་ངོ་བོ་ཡང་བདེན་གཉིས་ཀྱི་དབྱེ་གཞིར་བཞག་པར་འགྱུར་བས་ན་སྐྱོན་དེ་ལྟར་འོང་བ་ཡིན་གྱི། ཆོས་དེ་བདེན་གཉིས་ཀྱི་ཕྱེ་གཞིར་བཞག་ན་སྐྱོན་མེད་མོད། ཤེས་བྱ་དང་ཆོས་གཉིས་དོན་གཅིག་ཡིན་ཀྱང་མདོ་ལས་ཆོས་ཀྱི་ལྡོག་པ་ནས་དབྱེ་གཞིར་མ་བསྟན་པར་ཤེས་བྱ་བདེན་གཉིས་ཀྱི་དབྱེ་གཞིར་གསུངས་པས་དེ་ལྟར་བྱེད་དགོས་སོ། །གཟུགས་ཀྱི་ངོ་བོ་དེ་བདེན་གཉིས་ཀྱི་དབྱེ་གཞི་མ་ཡིན་ཀྱང་གཟུགས་ཀྱི་སྟེང་གི་བདེན་གཉིས་ཀྱི་དབྱེ་གཞིར་ནི་འཇོག་རུང་ཏེ། གཟུགས་ཀྱི་ངོ་བོ་དེ་ལ་གཟུགས་རང་བཞིན་གྱིས་སྟོང་པའི་ཆ་དོན་དམ་དང་། གཟུགས་གཟུགས་སུ་གྲུབ་པའི་ཆ་ཀུན་རྫོབ་དང་གཉིས་དབྱེར་ཡོད་པའི་ཕྱིར་ཏེ། ཆོས་རྣམས་ཀྱི་ངོ་བོ་ལ་དབྱེ་ན་དོན་དམ་ཡིན་པ་དང་ཀུན་རྫོབ་ཡིན་པ་གཉིས་རེ་དབྱེར་ཡོད་པར་གསུངས་པ་དེའི་ཕྱིར་རོ། །གསུམ་པ་ལ། སྒྱུ་མ་དང་སྨིག་སྒྱུ་གཉིས་རེ་རེ་ནས་ཆོས་ཅན། སྒྲོ་མ་བཏགས་པའི་ཡུལ་ཡིན་པར་ཐལ། བདེན་གཉིས་ཀྱི་དབྱེ་གཞི་ནི་སྒྲོ་མ་བཏགས་པའི་ཡུལ་དེ་ཡིན་ལ། དབྱེ་ཆོས་ཐམས་ཅད་ནི་དབྱེ་གཞི་དེ་ཡིན་དགོས་པ་གང་ཞིགསྒྱུ་མ་སྨིག་སྒྱུ་གཉིས་བདེན་གཉིས་གང་རུང་ཡིན་པའི་ཕྱིར། ཁྱབ་པ་གྲངས་ངེས་ཀྱིས་གྲུབ། འདོད་ན། དེ་གཉིས་དབང་པོ་འཁྲུལ་བའི་སྒྲོ་བཏགས་པའི་ཆ་མ་ཡིན་པར་ཐལ་ལོ། །འདོད་པའི་ཕྱིར། འདོད་མི་ནུས་ཏེ། དབང་པོ་འཁྲུལ་པས་བཏགས་པའི་གཟུགས་ཀྱི་སྐྱེ་མཆེད་ཡིན་པའི་ཕྱིར། བཞི་པ་ལ། དོན་དམ་བདེན་པ་ཆོས་ཅན། མ་བཏགས་མ་དཔྱད་པའི་ཤེས་བྱ་ཡིན་པར་ཐལ། ཁྱོད་མ་བརྟགས་མ་དཔྱད་པའི་ཤེས་བྱའི་དབྱེ་བའི་ཡ་གྱལ་ཡིན་པའི་ཕྱིར། རྟགས་ཁས། འདོད་མི་ནུས་ཏེ། ཁྱོད་བརྟགས་ཤིང་དཔྱད་པའི་ཤེས་བྱ་ཡིན་པའི་ཕྱིར། དེར་ཐལ། དོན་དམ་དཔྱོད་པའི་རིགས་ཤེས་ཀྱིས་རྙེད་དོན་ཡིན་པའི་ཕྱིར། ཀུན་རྫོབ་ལ་ཡང་སྦྱར་བ་ཡིན་ཏེ། གཞི་གྲུབ་ན་བརྟགས་ཤིང་དཔྱད་པའི་ཤེས་བྱ་ཡིན་པས་ཁྱབ་པའི་ཕྱིར། དེར་ཐལ། དཔྱད་པ་མ་བྱས་པའི་ཆོས་མེད་པའི་ཕྱིར་རོ། །ཡང་ཁ་ཅིག་གིས། བདེན་པ་དེ་བདེན་གཉིས་ཀྱི་དབྱེ་གཞིར་འཇོག་པ་དེ་མི་མཐད་པར་ཐལ། བདེན་པ་གཉིས་ལ་བདེན་པ་ཡིན་པས་མ་ཁྱབ་པའི་ཕྱིར། དེར་ཐལ། ཀུན་རྫོབ་བདེན་པ་ཡིན་ན་རྫུན་པ་ཡིན་པས་ཁྱབ་སྟེ། བདེན་རྫུན་གཉིས་ནི་ཕན་ཚུན་སྤང་པའི་དངོས་འགལ་། ཡིན་པའི་ཕྱིར། ཡང་རྔོག་ལོ་ཙཱ་བ་བློ་ལྡན་ཤེས་རབ་སོགས་སྔོན་གྱི་མཁས་པ་ཁ་ཅིགསྤྱོད་འཇུག་ལས། དོན་དམ་བློ་ཡི་སྤྱོད་ཡུལ་མིན། །བློ་ནི་ཀུན་རྫོབ་ཡིན་པར་འདོད། །ཅེས་པའི་ལུང་ལ་བརྟེན་ནས་དོན་དམ་བདེན་པ་ཤེས་བྱ་མ་ཡིན་པར་འདོད་དོ། །འོ་ན། དོན་དམ་བདེན་པ་དེ་ཤེས་བྱའི་ནང་དུ་སྡུད་མི་རིགས་པར་ཐལ། དེ་ཤེས་བྱ་མ་ཡིན་པ་སྤྱོད་འཇུག་གི་དོན་ཡིན་པའི་ཕྱིར། འདོད་ན། ཞི་ལྷའི་སྤྱོད་འཇུག་དང་བསླབ་བཏུས་གཉིས་ལ་ནང་འགལ་ཡོད་པར་ཐལ། སྤྱོད་འཇུག་ལས་དོན་དམ་བདེན་པ་ཤེས་བྱ་མིན་པར་བསྟན་པ་གང་ཞིགབསླབ་བཏུས་ལས་ཡབ་སྲས་མཇལ་བའི་མདོ་ལས། ཤེས་པར་བྱ་བ་ཡང་ཀུན་རྫོབ་དང་དོན་དམ་པའི་བདེན་པ་གཉིས་སོ་འདིར་ཟད་དོ། །ཞེས་པའི་ལུང་དྲངས་ནས་བདེན་པ་གཉིས་ཀ་ཤེས་བྱའི་དབྱེ་བའི་ཡ་གྱལ་ཡིན་པར་གསུངས་པའི་ཕྱིར་རོ། །གཞན་ཡང་སྟོན་པས་དོན་དམ་བདེན་པ་མི་མཁྱེན་བཞིན་ཏུ་བསྟན་པར་ཐལ། སྟོན་པས་དོན་དམ་བདེན་པ་བསྟན་པ་གང་ཞིགསྟོན་པའི་དོན་དམ་བདེན་པ་མི་མཁྱེན་པའི་ཕྱིར། དེར་ཐལ། དོན་དམ་བདེན་པ་དེ་རྣམ་མཁྱེན་གྱིས་མི་ཤེས་པའི་ཕྱིར། དེར་ཐལ། དོན་དམ་བདེན་པ་དེ་བློ་གང་གིས་ཀྱང་ཤེས་བྱ་མ་ཡིན་པའི་ཕྱིར། རྟགས་ཁས། རྩ་བར་འདོད་ན། ཡབ་སྲས་མཇལ་ཤའི་མདོ་ལས། དེ་ཡང་བཅོམ་ལྡན་འདས་ཀྱི་སྟོང་པ་ཉིད་ཚུལ་བཞིན་དུ་རབ་ཏུ་གཟིགས་མངོན་སུམ་དུ་རབ་ཏུ་མཁྱེནཾ། སྟོང་ཉིད་ཀྱི་རྣམ་པ་ཐམ་ཅད་ལེགས་པར་མངོན་དུ་བྱིས་པའི་སྒོ་ནས་ཤེས་བྱ་ཐམསཾ་ཅད་མཁྱེན་པ་དེའི་ཕྱིར་ཐམས་ཅད་མཁྱེན་པ་ཞེས་བྱའོ། །ཞེས་གསུངས་པ་མི་འཐད་པར་ཐལ། སྟོན་པས་དོན་དམ་བདེན་པ་མ་གཟིགས་མ་མཁྱེན་པ་དེའི་ཕྱིར། གཞན་ཡང་ཏིང་འཛིན་རྒྱལ་པོ་སོགས་སུ་སངས་རྒྱས་ཀྱིས་སྔོན་སྟོང་ཉིད་འཚོལ་བའི་ཚེ་ལུས་སྲོག་བུ་དང་ཆུང་མ་སོགས་བསྐལ་པ་དུ་མར་བཏང་བར་བཤད་པ་དེ་མི་འཐད་པར་ཐལ། དེའི་དོན་དུ་དེ་ལྟར་བཏང་བ་ལ་དོན་མེད་པའི་ཕྱིར། རྟགས་ཁས། དེར་ཐལ། སྟོང་ཉིད་ཤེས་བྱ་མ་ཡིན་ན་རང་བཞིན་སྟོང་ཉིད་དེ་མེད་དགོས་པའི་ཕྱིར། རྟགས་ཁས། ཁྱབ་སྟེ། བཙལ་བྱ་གནས་ལུགས་ཆོས་ཉིད་དེ་མེད་ན་དེ་འཚོལ་བའི་ཆེད་དུ་ལུས་སྲོག་སོགས་བཏང་ནས་འཚོལ་བར་རྩོམ་པ་ལ་དོན་མེད་པར་འཇུག་འགྲེལ་དང་དཀོན་མཆོག་སྤྲིན་ལས་བཤད་པའི་ཕྱིར། གཞན་ཡང་ཀ་བུམ་སོགས་ཀྱི་སྣང་ཚུལ་འདི་ཉིད་ཀ་བུམ་སོགས་ཀྱི་གནས་ལུགས་ཡིན་པར་ཐལ། དེ་ལས་གཞན་པའི་ཀ་བུམ་སོགས་ཀྱི་གནས་ལུགས་མེད་པའི་ཕྱིར་ཏེ། ཀ་བུམ་སོགས་ཀྱི་གནས་ལུགས་དོན་དམ་བདེན་པ་མེད་པའི་ཕྱིར་ཏེ། དོན་དམ་བདེན་པ་ཤེས་བྱ་མ་ཡིན་པའི་ཕྱིར། རྩེ་བར་འདོད་ན། སེམས་ཅན་ཐམས་ཅད་གྲོལ་ཟིན་པར་ཐལ། དེ་དག་ལ་ཀ་བུམ་སོགས་ཀྱི་གནས་ལུགས་མངོན་དུ་གྱུར་ནས་བསྐལ་པ་དཔག་མེད་སོང་བའི་ཕྱིར། རྟགས་ཁས། དེར་ཐལ། ཀ་བུམ་སོགས་རང་ཉིད་ཀ་བུམ་སོགས་ཀྱི་གནས་ལུགས་གང་ཞིག་སེམས་ཅན་ཐམས་ཅད་ཀྱིས་ཀ་བུམ་སོགས་མངོན་སུམ་དུ་རྟོགས་ནས་བསྐལ་པ་མཐའ་མེད་པ་སོང་བའི་ཕྱིར་རོ། །གཞན་ཡང་སོ་སྐྱེ་དང་འཕགས་པ་རྣམས་ཀྱི་སྣང་ཚུལ་ལ་ཁྱད་པར་མེད་པར་ཐལ། གཉིས་ཀ་ལ་ཀ་བུམ་སོགས་མངོན་སུམ་དུ་སྣང་བ་ཁྱད་མེད་པ་གང་ཞིགཀ་བུམ་སོགས་རང་བཞིན་གྱིས་སྟོང་པའི་ཆོས་ཉིད་ནི་འཕགས་པའི་བློ་ལའང་མི་སྣང་བའི་ཕྱིར། དེ་འདྲའི་ཆོས་ཉིད་མེད་པའི་ཕྱིར། རྟགས་ཁས། རྩ་བར་ཁྱབ་སྟེ། བུམ་པའི་ཆོས་ཉིད་མེད་ན་བུམ་པ་དང་བུམ་པ་མི་རྟག་པ་དང་བུམ་པ་རང་སྐྱ་ཐུབ་པའི་རྫས་ཡོད་ཀྱིས་སྟོང་བ་དང་བུམ་པ་བདག་མེད་རགས་པ་ཡིན་པ་སོགས་དངོས་པོ་དང་དངོས་མེད་ཀྱི་ཆོས་ཀྱི་ཁྱད་པར་ཐམས་ཅད་ནི་སོ་སྐྱེས་ལ་མངོན་སུམ་དུ་སྣང་ནུས་ལ། ལས་འབྲས་ཕྲ་མོ་དང་རྣམ་མཁྱེན་ལྟ་བུ་སོ་སྐྱེས་ལ་མངོན་སུམ་དུ་སྣང་མི་ནུས་ཀྱང་དེ་ནི་སློབ་འཕགས་ལ་ཡང་མངོན་སུམ་དུ་སྣང་མི་ནུས་པས་འཕགས་པོ་ལ་སྣང་ཚུལ་ཐུན་མོང་མ་ཡིན་པ་མེད་དགོས་པའི་ཕྱིར་རོ། །དེ་དག་ནི་སྟོང་ཐུན་ལས། ལོ་ཙཱ་བ་ཆེན་པོ་སོགས་དོན་དམ་བདེན་པ་ཤེས་བྱ་མ་ཡིན་པ་སྤྱོད་འཇུག་གི་དགོངས་པར་འཆད་པ་ནི་ལོག་པར་སྨྲ་བ་སྟེ། བསླབ་བཏུས་སུ་མདོ་འདི་ཉིད་དྲངས་ནས། ཞེས་པ་ནས། སོ་སྐྱེ་དང་འཕགས་པའི་གང་ཟག་ཐམས་ཅད་ཀྱི་སྣང་ཚུལ་ལ་ཁྱད་པར་ཅུང་ཟད་ཀྱང་མེད་པར་ཐལ་བར་འགྱུར་རོ། །ཞེས་གསུངས་པའི་དོན་ཡིན་ནོ། །དེ་ལ་སྟོད་ལུང་རྒྱ་དམར་བ་སོགས་ན་རེ། ཁྱོད་ཀྱིས་དོན་དམ་བདེན་པ་ཤེས་བྱ་ཡིན་པར་སྒྲུབ་པ་དེ་སྤྱོད་འཇུག་དང་མི་མཐུན་པར་ཐལ། དོན་དམ་བློ་ཡི་སྤྱོད་ཡུལ་མ་ཡིན་པའི་ཕྱིར། དེར་ཐལ། རྟོགས་པ་དག་རྟོག་མེད་ཀྱི་བློ་གང་གི་ཡུལ་ཡིན་ན་ཀུན་རྫོབ་ཡིན་དགོས་པའི་ཕྱིར། དེར་ཐལ། སྤྱོད་འཇུག་ལས། དོན་དམ་བདེན་པ་ནི་བློའི་སྤྱོད་ཡུལ་མ་ཡིན་ཏེ། བློའི་ཡུལ་དུ་གྱུར་པ་ནི་ཀུན་རྫོབ་ཡིན་པའི་ཁྱབ་པར་འདོད་པའི་ཕྱིར། ཞེས་རྐང་པ་དང་པོས་དོན་དམ་བློ་ཡི་སྤྱོད་ཡུལ་མིན་པའི་དམ་བཅའ་དང་། རྐང་པ་གཉིས་པས་དོན་དམ་བློའི་ཡུལ་མ་ཡིན་པའི་སྒྲུབ་བྱེད་དམ་རྒྱུད་འཛིན་བསྟན་པའི་ཕྱིར། ཟེར་རོ། །དེ་སྐད་དུ་སྤྱོད་འཇུག་དར་ཊིཀ་ལས། སྔོན་གྱི་སྟོད་ལུང་རྒྱུ་དམར་བ་སོགས་ཁ་ཅིག་དོན་དམ་བློ་ཡི་སྤྱོད་ཡུལ་མིན་པར་ཞེས་རྐང་པ་དང་པོས་དོན་དམ་བློའི་ཡུལ་མིན་པའི་དམ་བཅའ་དང་རྐང་པ་ཕྱི་མ་བློ་ནི་ཀུན་རྫོབ་ཡིན་པར་བརྗོད་ཅེས་པ་རྟགས་སུ་བྱས་ནས། དོན་དམ་བདེན་པ་ནི་རྟོགས་པ་དང་རྟོག་མེད་ཀྱི་ཤེས་པ་གང་གི་ཡང་ཡུལ་དུ་སྟེ་ཡུལ་ཡིན་པར་བྱེད་མི་རུང་སྟེ། བློ་དང་བློའི་ཡུལ་གཉིས་གང་རུང་ཡིན་ན་ཀུན་རྫོབ་བདེན་པ་ཡིན་པས་ཁྱབ་པ་ནི་རྐང་པ་འོག་མས་བསྟན་པས་གྲུབ་པོ། །ཞེས་འདོད་པོར་ནི། ཞེས་གསུངསཾ་པས་སོ། །འོ་ན་ཐེག་ཆེན་འཕགས་པའི་མཉམ་བཞག་ན་བློ་མེད་པར་ཐལ། འཕགས་པའི་མཉམ་བཞག་གི་ཡུལ་སྟོང་ཉིད་ནི་བློ་གང་གི་ཡུལ་མ་ཡིན་པས་མཉམ་བཞག་དེ་ན་རྟོགས་པ་དང་རྟོག་མེད་ཀྱི་བློ་གང་ཡང་མེད་པའི་ཕྱིར། རྟགས་ཁས། འདོད་ན། སྐབས་འདིར་རྒྱང་འཕན་གྱི་ལུགས་དེ་ཁས་ལེན་རིགས་པར་ཐལ། རྒྱང་འཕན་གྱིས་འཆི་ཁ་ཚུན་དུ་རིག་པ་ཡོད་པར་འདོད་ཅིང་། ཤི་བ་ན་རྒྱུན་ཆད་པར་འདོད་པ་ལྟར། ཁྱོད་ཀྱིས་སྦྱོར་ལམ་ཚུན་ཆད་དུ་རིགས་པ་ཡོད་པར་ཁས་བླངས་པ་ལ། འཕགས་པའི་སྐབས་སུ་གནས་ལུགས་ཀྱི་དོན་དམ་ལ་མཉམ་པར་བཞག་པའི་ཚེ་རིག་པ་མེད་པར་འདོད་པའི་ཕྱིར་རོ། །གཞན་ཡང་དྲི་མ་ཟད་པའི་སངས་རྒྱས་དང་སེམས་ཅན་མེད་པར་ཐལ། དོན་གང་གིས་མངོན་སུམ་དུ་རྟོགས་པས་དྲི་མ་ཟད་བྱེད་ཀྱི་ཤེས་བྱ་གཅིག་མེད་པའི་ཕྱིར། རྟགས་སོང་། དེར་ཐལ། དོན་དམ་བདེན་པ་བློའི་ཡུལ་མིན་ན་བློའི་ཡུལ་དུ་མ་གྱུར་པ་ལ་མེད་པས་ན་གང་མངོན་སུམ་དུ་རྟོགས་པའི་སྟོབས་ཀྱིས་དྲི་མ་ཟད་བྱེད་ཀྱི་དམིགས་ཡུལ་དོན་དམ་བདེན་པ་མེད་པའི་ཕྱིར། མ་གྲུབ་ན། དམིགས་ཡུལ་དོན་དམ་ལ་དམིགས་པའི་བློ་ཡང་ཡོད་པར་ཐལ། དོན་གང་ཞིག་རྟོགས་པའི་སྟོབས་ཀྱིས་དྲི་མ་ཟད་བྱེད་ཀྱི་དོན་དམ་བདེན་པ་ཡོད་པའི་ཕྱིར། འདོད་ན། དོན་དམ་བློའི་ཡུལ་ཡིན་པར་ཐལ། དེ་ལ་དམིགས་པའི་བློ་ཡོད་པའི་ཕྱིར་རོ། །གཞན་ཡང་དོན་དམ་བདེན་པ་དེ་གཏན་མེད་པར་ཐལ། བློ་དང་ཀུན་རྫོབ་ཡིན་ན་དེས་དོན་དམ་མི་འཇལ་བས་ཁྱབ་པར་འདོད་པ་གང་ཞིགདོན་དམ་རང་ཉིད་ཀྱིས་རང་ཉིད་འཇལ་བ་མི་སྲིད་པའི་ཕྱིར། ཁྱབ་སྟེ། འཇལ་བྱེད་གང་གིས་མ་གཞལ་བ་ལ་མེད་ངེས་ཀྱིས་ཁྱབ་པའི་ཕྱིར་རོ། །གཞན་ཡང་ཁྱོད་ཀྱིས་སྤྱོད་འཇུག་གི་ལུང་དོན་འཆད་ཚུལ་དེ་མི་འཐད་པར་ཐལ། བསླབ་བཏུས་སུ་དྲངས་པའི་ཡབ་སྲས་མཇལ་བའི་མདོ་དོན་དེ་ཉིད། སྤྱོད་འཇུག་ལས། ཀུན་རྫོབ་དང་ནི་དོན་དམ་སྟེ། །འདི་ནི་བདེན་པ་གཉིས་སུ་འདོད། །དོན་དམ་བློ་ཡི་སྤྱོད་ཡུལ་མིན། །བློ་ནི་ཀུན་རྫོབ་ཡིན་པར་བརྗོད། །ཅེས་པ་འདིས་བདེན་གཉིས་ཀྱི་དབྱེ་གཞི་དང་། དབྱེ་བ་དང་། སོ་སོའི་ངོས་འཛིན་གསུམ་གྱིས་སྒོ་ནས་བཤད་པའི་ཕྱིར། དེར་ཐལ། རྐང་པ་དང་པོ་གཉིས་ཀྱིས་བདེན་གཉིས་ཀྱི་དབྱེ་གཞི་དང་གྲངས་ངེས་བསྟན་པ་གང་ཞིགརྐང་པ་གསུམ་པས་དོན་དམ་བདེན་པའི་ངོ་བོ་དང་བཞི་པས་ཀུན་རྫོབ་བདེན་པའི་ངོ་བོ་རྣམས་ཡབ་སྲས་མཇལ་བའི་མདོ་ལྟར་དུ་བཤད་པའི་ཕྱིར། རྩ་རྟགས་དང་པོ་གྲུབ་སྟེ། རྐང་པ་དང་པོས་མདོའི་བདེན་གཉིས་ཀྱི་དབྱེ་བ་དེ་བསྟན། འདི་ནི་ཞེས་པས་མདོ་ལས་བསྟན་པའི་དབྱེ་གཞི་ཤེས་བྱ་བསྟན། བདེན་པ་གཉིས་སུ་འདོད་ཅེས་པས་མདོ་ལས་གཉིས་པོ་འདིར་ཟད་དོ་ཞེས་པའི་བདེན་གཉིས་ཀྱི་གྲངས་ངེས་བསྟན་པའི་ཕྱིར། དེར་ཐལ། ཡབ་སྲས་མཇལ་བའི་མདོ་ལས། འདི་ལྟར་དེ་བཞིན་གཤེགས་པས་ཀུན་རྫོབ་དང་དོན་དམ་པ་གཉིས་ཐུགས་སུ་ཆུད་དེ་ཞེས་པས་བདེན་གཉིས་ཀྱི་དབྱེ་བ་བསྟན་པའི་དོན་དེ། སྤྱོད་འཇུག་གི་རྐང་པ་དང་པོས་བསྟན། མདོ་ལས། ཤེས་པར་བྱ་བ་ཡང་ཞེས་པས་བདེན་གཉིས་ཀྱི་དབྱེ་གཞི་བསྟན་པ་དེ་རྐང་པ་གཉིས་པས་འདི་ནི་ཞེས་པས་བསྟན། མདོ་ལས། ཀུན་རྫོབ་དང་དོན་དམ་པའི་བདེན་པ་གཉིས་པོ་འདིར་ཟད་དོ། །ཞེས་པས་བདེན་གཉིས་ཀྱི་གྲངས་ངེས་བསྟན་པ་དེ་སྤྱོད་འཇུག་གིས་བདེན་པ་གཉིས་སུ་འདོད་ཅེས་པས་བསྟན་པའི་ཕྱིར་ཏེ། སྤྱོད་འཇུག་གི་དོན་ནི་དབྱེ་བ་ལ་ཀུན་རྫོབ་དང་དོན་དམ་པ་གཉིས་ཏེ། དབྱེ་གཞི་ཤེས་བྱ་འདི་ལ་ནི་དེ་ལྟར་བདེན་པ་གཉིས་སུ་གྲངས་ངེས་པར་འདོད། ཅེས་པ་ཡིན་ཞིང་། དེ་ཡང་མདོའི་འདིར་ཟད་དོ་ཞེས་བྱ་བ་ལ་བདེན་པ་གཉིས་པོ་འདིར་ཟད་ཀྱི་དེ་ལས་གཞན་མེད་ཅེས་ཕུང་སུམ་སེལ་བའི་གྲངས་ངེས་བསྟན་པ་དེའི་དོན་ཡིན་པའི་ཕྱིར་རོ། །རྣམ་བཤད་ལས། སྤྱོད་འཇུག་གི་རྐང་པ་དང་པོ་གཉིས་ཀྱིས་བདེན་གཉིས་ཀྱི་དབྱེ་བ་བསྟན་ལ། ཞེས་དང་། དར་ཊིཀ་ལས། དེས་ན་ཤེས་པར་བྱ་བ་འདི་ནི་དབྱེ་གཞི་སྟེ། དེ་ལ་དབྱེ་ན་བདེན་པ་གཉིས་སུ་དབྱེར་ཡོད་ཅིང་ཤེས་བྱ་ལོ་དེ་གཉིས་སུ་གྲངས་ངེསཾ་པར་འདོད་དོ། །ཞེས་གསུངས་པའི་ཕྱིར་རོ། །རྩ་རྟགས་གཉིས་པ་གྲུབ་སྟེ། ”གཉིས་སྣང་འཁྲུལ་བའི་བློས་མངོན་སུམ་གྱི་སྤྱོད་ཡུལ་མ་ཡིན་པའི་ཤེས་བྱ་ཞིག་དོན་དམ་བདེན་པའི་ངོ་བོ་ཡིན་པར་མདོ་ལས་བཤད་པའི་དོན་དེ་རྐང་པ་གསུམ་པས་བཤད་པ་ཡིན་པའི་ཕྱིར། དེར་ཐལ། དོན་དམ་བདེན་པ་རང་གི་མངོན་སུམ་གྱི་ཡུལ་དུ་བྱེད་མི་ནུས་པའི་བློ་འདི་དང་། རྐང་པ་བཞི་པས་ཀུན་རྫོབ་མངོན་སུམ་དུ་བྱེད་ནུས་པའི་བློ་གཉིས་ཀ་གཉིས་སྣང་ཅན་གྱི་བློ་རྣམས་ཡིན་གྱི། དོན་དམ་མངོན་སུམ་གྱི་ཡུལ་དུ་བྱེད་མི་ནུས་པའི་བློ་དེ་བློ་སྤྱི་ཙམ་མ་ཡིན་པའི་ཕྱིར། མདོ་དེ་ལས། དོན་དམ་པ་གང་ཡིན་པ་དེ་ནི་སྒྲ་རྟོག་གིས་རང་གི་ངོ་བོ་ཇི་ལྟ་བ་བཞིན་དུ་བརྗོད་དུ་མེད་པ་སྟེ། གཉིས་སྣང་འཁྲུལ་བའི་བློས་མངོན་སུམ་དུ་ཤེས་པར་བྱ་བ་མ་ཡིན་པ། རྣམ་པར་ཤེས་པར་བྱ་བ་མ་ཡིན་པ། ཡོངས་སུ་ཤེས་པར་མ་ཡིན་པར། ཞེས་པའི་དོན་དང་མཐུན་པར། སྤྱོད་འཇུག་ལས། དོན་དམ་བློ་ཡི་སྤྱོད་ཡུལ་མིན། །ཞེས་གསུངས་པ་ཡིན་པ་དང་། དར་ཊཀི་ལས། བློ་ཡི་སྤྱོད་ཡུལ་མིན་ཞེས་དང་བློ་ནི་ཞེས་པའི་བློ་སྔ་ཕྱི་གཉིས་ནི་གཉིས་སྣང་ཅན་གྱི་བློ་ཡིན་གྱི་བློ་ཙམ་མིན། ཞེས་དང་། རྣམ་བཤད་ལས། དེ་ལ་དོམཾ་དམ་བདེན་པ་ཤེས་པར་བྱ་བ་མ་ཡིན་པར་བཤད་པའི་དོན་ནི། འོག་ནས་བདེན་པ་གཉིས་ལ་འཇུག་པའི་མདོ་དྲངས་པའི་དོན་འཆད་པར་འགྱུར་བ་ལྟར་དུ་བློའི་ཡུལ་དུ་མི་འགྱུར་བོ་མ་ཡིན་ནོ། །ཞེས་གསུངས་པའི་ཕྱིར། རྩ་རྟགས་གསུམ་པོ་གྲུབ་སྟེ། བློ་ནི་ཀུན་རྫོབ་ཞེས་པའི་གཉིས་སྣང་ཅན་གྱི་ཐ་སྙད་དཔྱོད་བྱེད་ལ་བྱས་ནས། དེའི་རྙེད་དོན་དེ་ཀུན་རྫོབ་བདེན་པ་ཡིན་པར་འདོད་ཅེས་བཤད་པ་ཡིན་པའི་ཕྱིར། དེར་ཐལ། མདོ་དེ་ཉིད་ལས། དེ་ལ་ཀུན་རྫོབ་ཞེས་པ་ནི་འཇིག་རྟེན་གྱི་དེ་ཐ་སྙད་ཀྱི་ཤེས་པ་སྤྱོད་པར་ཏེ་སྤྱོད་ཡུལ་དུ་གྱུར་པ་དེ་ཡིན་པར་དེ་བཞིན་གཤེགས་པས་གཟིགས་སོ། །ཞེས་པའི་འཇིག་རྟེན་ནི། ཐ་སྙད་ཀྱི་བློ་དང་། སྤྱོད་པ་ནི་དེའི་སྙེད་དོན་ཡིན་པས། ཀུན་རྫོབ་ནི་ཐ་སྙད་ཤེས་པའི་རྙེད་དོན་ཡིན་ཞེས་བཤད་པའི་དོན་དེ་བློ་ནི་ཀུན་རྫོབ་ཡིན་པར་འདོད་ཅེས་པས་བཀོད་པ་ཡིན་པའི་ཕྱིར། རྣམ་བཤད་ལས། བློ་ནི་ཀུན་རྫོབ་ཅེས་པ་ནི་ཀུན་རྫོབ་བདེན་པའི་ངོས་འཛིན་ལ་ནི་བློ་རྐྱང་པ་ཀུན་རྫོབ་བདེན་པ་དེར་འཇོག་པའི་དོན་མིན་གྱི་བློའི་ཡུལ་དེ་ཀུན་རྫོབ་བདེན་པར་འཇོག་པ་ཡིན་ལ། བློའི་ཡུལ་དེ་ཡང་སྤྱོད་འཇུག་གི་རྩ་བའི་མདོ་ལས་འཇུག་རྟེན་གྱི་སྤྱོད་པ་ཞེས་གསུངས་པས་ནི། འཇིག་རྟེན་ཏེ་ཐ་སྙད་པའི་ཤེས་པ་རྫུན་པ་མཇལ་བའི་སྤྱོད་པརཾ་ཏེ་སྤྱོད་ཡུལ་རྙེད་པའི་དོན་དེ་ཡིན་པསཾ། བློ་རྐྱང་པ་ཀུན་རྫོབ་ལ་འཇོག་པ་མ་ཡིན་པར་བློའི་ཡུལ་དེ་ཀུན་རྫོབ་ཡིན་པར་འདོད་པོས་ན་དོན་དེ་བཞིན་དུ་བློ་ནི་ཀུན་རྫོབ་ཡིན་པར་འདོད་ཅེས་པའི་དོན་ཡང་ཤེསཾ་པར་བྱའོ། ཞེས་གསུངས་པའི་ཕྱིར་རོ། །གཉིས་པ་དབྱེ་བའི་ངོ་བོ་ལ་དཔྱད་པ་ལ། ཡང་ཁ་ཅིག་ན་རེ། ཤེས་བྱ་ལ་ཀུན་རྫོབ་བདེན་པ་དང་། དོན་དམ་བདེན་པ་དང་། ཀུན་རྫོབ་ཙམ་དང་གསུམ་དུ་གྲངས་ངེས་ཟེར་ན། དེ་མི་འཐད་པར་ཐལ། ཤེས་བྱ་ལ་བདེན་པ་གཉིས་སུ་གྲངས་ངེས་པའི་ཕྱིར། རྟགས་སླ། ཁྱབ་སྟེ། ཤེས་བྱ་ལ་བདེན་པ་གཉིས་སུ་གྲངས་ངེས་པ་དེ། དེ་གཉིས་ཀ་ཡིན་པ་དང་གཉིས་ཀ་མ་ཡིན་པའི་ཕུང་སུམ་སེལ་བའི་གྲངས་ངེས་ཡིན་པའི་ཕྱིར། དེར་ཐལ། ཤེས་བྱ་ལ་བདེན་པ་གཉིས་སུ་དབྱེར་ཡོད། དེ་ལས་མིང་མི་དགོས། ཉུང་ན་མི་འདུ་བའི་གྲངས་ངེས་ཡིན་པར་ལུང་རིགས་གཉིས་ཀས་གྲུབ་པའི་ཕྱིར། དེ་ལྟར་བདེན་པ་གཉིས་ཀྱི་གྲངས་ངེས་དེ་ཕུང་སུམ་སེལ་བའི་གྲངས་ངེས་ཡིན་པ་ལུང་གིས་གྲུབ་པར་ཐལ། ལུང་གིས་ཤེས་བྱ་ལ་བདེན་པ་གཉིས་སུ་དབྱེར་ཡོད་ལ། དེ་ལས་གཞན་མེད་པར་བཤད་པའི་ཕྱིར། དེར་ཐལ། ཡབ་སྲས་མཇལ་བ་ལས། ཤེས་པར་བྱ་བ་ཡང་ཀུན་རྫོབ་དང་དོན་དམ་པའི་བདེན་པ་གཉིས་པོ་འདིར་ཟད་དོ། །ཞེས་ཤེས་པར་བྱ་བ་ཞེས་པས་དབྱེ་གཞི་དང་། ཀུན་རྫོབ་སོགས་ཀྱིས་གཉིས་སུ་དབྱེ་བ་དེ་ལས་བདེན་པ་གཞན་མེད་པར་བསྟན་པ་དང་། ཡང་དེ་ཉིད་ལས། འཇིག་རྟེན་མཁྱེན་པ་བཅོམ་ལྡན་འདས་ཀྱིས་བདེན་པ་གཉིས་ཀྱི་དོན་དེ་གཞན་གང་ལའང་མ་གསན་པར། བདེན་པ་འདི་གཉིས་ནི་རང་བཞིན་ཀྱིས་རང་དངང་དུ་སྟོན་པར་མཛད་དེ། སྟོན་པར་མཛད་པ་གང་གི་ཀུན་རྫོབ་དང་ནི་དོན་དམ་པོ་གཉིས་སྟེ། བདེན་པ་གསུམ་པ་གང་ཡང་མ་མཆིས་སོ། །ཞེས་དང་། “དེ་ཉིད་ངེས་བསྟན་གྱི་ཏེང་ངེའཛིན་གྱི་མདོ་ལསཾ། ྋགོང་གི་ཀུན་རྫོབ་དེ་བཞིན་དོན་དམ་སྟེ། བདེན་པ་གསུམ་པ་གང་ཡང་མ་མཆིས་སོ། །ཞེས་དང་། དབུ་མ་ལས་ཀྱང་། སངས་རྒྱས་རྣམས་ཀྱིས་ཆོས་བསྟན་པ་ནི། ཡང་ན་ཀུན་རྫོབ་དང་ཡང་ན་དོན་དམ་པའི་དོན་སྟོན་པ་ཡིན་གྱི་དེ་ལས་གཞན་སྟོན་རྒྱུ་མེད་པས་ན་བརྗོད་བྱ་བདེན་པ་གཉིས་ལ་ཡང་དག་པར་བསྟེན་པ་ཡིན་ནོ། །ཞེས་དང་། རང་འགྲེལ་ལས། དེ་བཞིན་དུ་བདེན་པ་གཞན་ཅུང་ཟད་ཅིག་ཡོད་པ་དེ་ཡང་ཅི་རིགས་པར་བདེན་པ་གཉིས་ཀྱི་ཁོངས་སུ་གཏོང་པ་ཁོ་ནར་ཤེས་པར་བྱའོ། །ཞེས་གསུངས་པའི་ཕྱིར། ཁྱབ་སྟེ། གཉིས་པོ་འདིར་ཟད་ཅེས་དང་། བདེན་པ་གསུམ་པ་གང་ཡང་མ་མཆིས་སོ། །ཞེས་དང་། ཆོས་བསྟན་པ་ནི་བདེན་པ་གཉིས་གང་རུང་སྟོན་ཞེས་པའི་ཚིག་ནུས་དང་། ཁོ་ནར་ཤེས་པར་བྱའོ། །ཞེས་པ་རྣམས་ཀྱིས་བདེན་པ་གཉིས་ཀ་ཡིན་པ་དང་། བདེན་གཉིས་གང་ཡང་མ་ཡིན་པ་ཡོད་པ་གཅོད་པའི་ཕྱིར་རོ། །བདེན་པ་གཉིས་ཀྱི་གྲངས་ངེས་དེ་ཕུང་སུམ་སེལ་བའི་གྲངས་ངེས་ཡིན་པ་དེ་རིགས་པས་གྲུབ་པར་ཐལ། ཤེས་བྱ་ལ་བུམ་པ་ལྟ་བུ་གཞི་གང་གི་རྫུན་པ་ཡིན་པར་ཡོངས་གཅོད་ལ་གྲུབ་ན་བདེན་པ་ཡིན་པར་རྣམ་བཅད་ལ་ཁེགས་ལ། གཞི་བུམ་པ་ལྟ་བུ་གང་ཞིག་བདེན་པ་ཡིན་པར་རྣམ་བཅད་ལ་ཁེགས་ན་རྫུན་པ་ཡིན་པར་ཡོངས་གཅོད་ལ་གྲུབ་པའི་ཕྱིར། ཁྱབ་སྟེ། དཔེར་ན་གཞི་དེ་བུམ་པ་ཡིན་པར་ཡོངས་གཅོད་ལ་གྲུབ་ན་ཀ་བ་ཡིན་པར་རྣམ་བཅད་ལ་ཁེགས་པ་ནི་ཀ་བུམ་གཉིས་ཀ་ཡིན་པ་མེད་པའི་རྒྱུན་འཛིན་གྱིས་ཡིན་པ་བཞིན། གཞི་དེ་རྫུན་པ་ཡིན་པར་ཡོངས་གཅོད་ལ་གྲུབ་ན་བདེན་པ་ཡིན་པར་རྣམ་བཅད་ལ་ཁེགས་པ་ཡང་བདེན་རྫུན་གཉིས་ཀ་ཡིན་པ་མེད་པའི་གནད་ཀྱིས་ཡིན་གྱི་བདེན་རྫུན་གཉིས་ཀ་ཡིན་པ་ཡོད་ན་གཞི་དེ་རྫུན་པར་ཡིན་པར་གྲུབ་ཀྱང་བདེན་པ་ཡང་ཡིན་པ་རུང་བ་ཡོད་ཀྱི་བདེན་པ་ཡིན་པ་ཁེགས་མི་དགོས་པ་གང་ཞིགཡང་གཞི་དེ་བདེན་པ་ཡིན་པར་རྣམ་བཅད་ལ་ཁེགས་ན་རྫུན་པ་ཡིན་པར་ཡོངས་གཅོད་དུ་གྲུབ་པ་ནི་བདེན་རྫུན་གཉིས་གང་ཡང་མ་ཡིན་པ་མེད་པའི་གནད་ཀྱིས་ཡིན་གྱི་བདེན་རྫུན་གང་རུང་མ་ཡིན་པ་ཞིག་ཡོད་ན་གཞི་དེ་བདེན་པ་ཡིན་པར་ཁེགས་ཅིང་རྫུན་པ་དང་། བདེན་རྫུན་གང་ཡང་མ་ཡིན་པ་གཉིས་གང་ཡིན་ཀྱང་ཆོག་པས་རྫུན་པ་ཡིན་དགོས་པའི་ངེས་པ་མེད་པའི་ཕྱིར་ཏེ། དཔེར་ན་གཞི་དེ་ཀ་བ་མ་ཡིན་པ་ལ་བུམ་པ་དང་སྒྲ་སོགས་དུ་མ་ཡོད་པས་གཞི་དེ་ཀ་བ་མ་ཡིན་ན་བུམ་པ་ཡིན་པའི་ངེས་པ་མེད་པ་བཞིན་ནོ། །དེས་ན་ཕན་ཚུན་རྣམ་བཅད་ཡོངས་གཅོད་ཀྱི་སྒོ་ནས་འགལ་བའི་ཆོས་གཉིས་ནི་ཤེས་བྱ་ལ་དེ་གཉིས་སུ་གྲངས་ངེས་ཀྱི། དེ་ལས་གཞན་པའི་གཉིས་ཡིན་དང་གཉིས་མིན་གྱི་ཕུང་སུམ་པ་མེད་པ་ཡིན་ནོ། །གོང་གི་མ་ཁྱབ་འཚམས་ཀྱི་རྟགས་གྲུབ་སྟེ། བསླུ་མི་བསླུ་ཕན་ཚུན་སྤངས་པའི་དངོས་འགལ་ཡིན་པའི་ཕྱིར། དབུ་མ་སྣང་བ་ལས། བདེན་པ་དང་རྫུན་པ་གཉིས་དང་། རྟག་མི་རྟག་གཉིས་དང་། བུམ་པ་དང་བུམ་པ་མ་ཡིན་པ་གཉིས་ལ་སོགས་པ་ཕན་ཚུན་སྤངས་ཏེ་གནས་པའི་མཚན་ཉིད་ཏེ་རང་བཞིན་ཅན་གྱི་ཆོས་དག་ནི་འགལ་བོ་གཉིས་ཀའི་སྟེང་ནས་ཅིག་ཤོས་ཡིན་པ་རྣམ་བཅད་ལ་དགག་པ་ན་གཞན་ཅིག་ཤོས་དེ་གྲུབ་པ་སྟེ་ཡོངས་གཅོད་དུ་གྲུབ་པར་འགྱུར་གྱི་དེ་ལས་གཞན་མེད་ན་དེ་གཉིས་ལས་གཞན་པའི་ཆོས་མེད་པ་ཡིན་པའི་ཕྱིར་ན། ཤེས་བྱ་ལ་འགལ་བའི་ཆོས་དེ་གཉིས་ཀ་གང་ཡང་མ་ཡིན་པའི་ཕྱོགས་སུ་གཏོགས་པ་ཡང་ཡོད་པར་རིགས་པ་མ་ཡིན་ནོ། །ཞེས་གསུངས་པའི་ཕྱིར། དེས་ན་ཤེས་བྱ་གང་ལ་ཡང་བསླུ་མི་བསླུ་གང་ཡང་མ་ཡིན་པའི་གཉིས་མིན་གྱི་ཕུང་པོ་གསུམ་པ་དང་བསླུ་མི་བསླུ་གཉིས་ཀ་ཡིན་པའི་གཉིས་ཡིན་གྱི་ཕུང་པོ་གསུམ་པ་མེད་པར་ཐལ། བསླུ་མི་བསླུ་གཉིས་རྣམ་བཅད་ཡོངས་གཅོད་ཀྱི་དངོས་འགལ་ཡིན་པ་གང་ཞིགརྣམ་བཅད་ཡོངས་གཅོད་ཀྱི་དངོས་འགལ་གྱི་ཆོས་དེ་ནི་ཤེས་བྱའི་རྣམ་པ་མཐའ་དག་ལ་ཁྱབ་པར་བྱེད་པ་ཡིན་གྱི། དེ་འདྲའི་དངོས་འགལ་གྱི་ཆོས་དེ་གཉིས་གང་རུང་མ་ཡིན་པ་དང་གཉིས་ཀ་ཡིན་པ་མེད་པའི་ཕྱིར་རོ། །རྣམ་བཤད་ལས། བུམ་པ་ལྟ་བུའི་གཞི་གང་གི་རྫུན་པ་བསླུ་བའི་དོན་དུ་ཡོངས་སུ་བཅད་ནས། མི་བསླུ་བའི་དེ་ཁོ་ན་ཉིད་ཡིན་པ་རྣམ་པར་བཅད་དགོས་ལ། དེ་ལས་ལྡོག་པ་ལ་ཡང་དེ་ལྟར་ཡིན་པས་བསླུ་མི་བསླུ་ནི་ཕན་ཚུན་སྤངས་ཏེ་གནས་པའི་དངོས་འགལ་ལོ། །བསླུ་མི་བསླུ་བའི་ཀུན་རྫོབ་བདེན་པ་དང་དོན་དམ་བདེན་པ་གཉིས་ཕན་ཚུན་སྤོངས་པའི་དངོས་འགལ་དེ་ཡིན་བ་ནི། ཕན་ཚུན་སྤངས་པའི་དངོས་འགལ་ནི་ཤེས་བྱ་ཐམས་ཅད་ལ་ཁྱབ་པར་བྱེད་པ་ཡིན་པས་གཉིས་ཡིན་དང་གཉིས་མ་ཡིན་གྱི་ཕུང་སུམ་སེལ་བ་ཡིན་ཏེ། ཞེས་དང་། དབུ་མ་སྣང་བ་ལས། གལ་བའི་གཞི་གང་གི་གཉིས་ཀཾའི་སྟེང་ནས་བདེན་པའི་རྫུན་པ་སོགས་སུ་ཡོངས་སུ་བཅད་པ་ན་བདེན་པའི་རྫུན་པ་སོགས་འགལ་ཟླ་གང་ཕར་རྣམ་པར་བཅད་པར་འགྱུར་བ་ལཾས་གཞན་མེད་ན། དེ་ལྟར་མེད་པ་དེ་གཉིས་ནི་ཕན་ཚུན་སྤངས་ཏེ་གནསཾ་པའི་མཚན་ཉིད་ཡིན་ནོ། །བྱས་མཾ་བྱས་ལ་སོགས་པ་ཆོས་གང་ཕན་ཚུན་སྤངས་ཏེ་གནས་པའི་མཚན་ཉིད་ཡིན་པའི་ཆོས་དེ་དག་ནི་ཤེས་བྱའི་རྣམ་པ་མ་ལུས་པ་ཐམས་ཅད་ལ་ཁྱབ་པར་བྱེད་པ་དག་ཡིན་ནོ། །ཆོས་གང་ཤེས་བྱའི་རྣམ་པ་ཐམས་ཅད་ལ་ཁྱབ་པར་བྱེད་པ་དེ་དག་ནི། དེ་གཉིས་གང་རུང་མ་ཡིན་པའི་ཕུང་པོ་གཞན་སེལ་བར་བྱེད་པ་ཡིན་ཏེ། དཔེར་ན་ལུས་ཅན་དང་ལུས་ཅན་མ་ཡིན་པ་གཉིས་དང་རྟག་མི་རྟག་གཉིས་ལ་སོགསཾ་པའི་བྱེ་བྲག་ལྟ་བུའོ། །ཞེས་གསུངས་པའི་ཕྱིར། །༈གསུམ་པ་བདེན་པ་གཉིས་གཅིག་དང་ཐ་དད་ལ་དཔྱད་པ་ལ། སྔ་རབས་པ་མང་པོ་ན་རེ། བདེན་པ་གཉིས་ནི་གཅིག་པ་བཀག་པའི་ཐ་དད་ཡིན་པར་ཐལ། སྤྱིར་ཐ་དད་ལ་བུམ་སྣམ་ལྟ་བུའི་ངོ་བོ་ཐ་དད་དང་། བྱས་མི་རྟག་ལྟ་བའི་ངོ་བོ་གཅིག་ལ་ལྡོག་པ་ཐ་དད་དང་། ཤེས་བྱ་བུམ་པ་གཉིས་དང་ཤེས་བྱ་ནམ་མཁའ་གཉིས་ལྟ་བུ་ཐ་དད་ཀྱི་ཆོས་གཉིས་ཀྱི་གང་རུང་དངོས་པོར་མེད་པ་དང་། གཉིས་ཀ་དངོས་པོར་མེད་པའི་ཐ་དད་ནི་གཅིག་པ་བཀག་པའི་ཐ་དད་དང་གསུམ་ཡོད་པ་ལས་བདེན་པ་གཉིས་ནི་གཅིག་པ་བཀག་པའི་ཐ་དད་ཡིན་དགོས་པའི་ཕྱིར། དེར་ཐལ། འདུས་མ་བྱས་ལ་བློ་ངོར་ཤར་ཙམ་ལས་རང་ལས་ངོ་བོ་མེད་པས་ངོ་བོ་ཐ་དད་མེད་ལ། དེ་མེད་ན་དཔེར་ན་བུམ་པའི་ཆོས་ཉིད་ལ་ངོ་བོ་མེད་ན་དེ་བུམ་པ་དང་ངོ་བོ་གཅིག་ཡིན་པར་འཇོག་རྒྱུ་མེད་ལ་དེ་མེད་ན་དེ་གཉིས་ངོ་བོ་གཅིག་ལ་ལྡོག་པ་ཐ་དད་དུ་འཇོག་རྒྱུ་མེད་པ་བཞིན་འདུས་མ་བྱས་རྣམས་ལ་ངོ་བོ་གཅིག་དང་ངོ་བོ་གཅིག་ལ་ལྡོག་པ་ཐ་དད་འཇོག་རྒྱུ་མེད་པས་ངོ་བོ་ཐ་དད་དང་ལྡོག་པ་ཐ་དད་འདུས་བྱས་ལ་ཡོད་ཀྱི་འདུས་མ་བྱས་ལ་མེད་པ་གང་ཞིགའོན་ཀྱང་ནམ་མཁའ་དང་འགོག་བདེན་ལྟ་བུ་ནི་གཅིག་ནི་མ་ཡིན་པས་གཅིག་པ་བཀག་པའི་ཐ་དད་དུ་འཇོག་དགོས་པའི་ཕྱིར་རོ་ཟེར་ཏེ། ལམ་རིམ་ལས། འདི་ལ་སྔ་རབས་པ་མང་པོས། བུམ་པ་དང་སྣམ་བུ་ངོ་བོ་ཐ་དད་པ་དང་། ནས་བདེན་པ་གཉིས་ནི་གཅིག་པ་བཀག་པའི་ཐ་དད་དུ་སྨྲ་ལ། ཞེས་བྱུང་། ཡང་ཁ་ཅིག་བདེན་གཉིས་ངོ་བོ་གཅིག་ལ་ལྡོག་པ་ཐ་དད་ཡིན་ཟེར་བ་ལ། ཁ་ཅིག་ན་རེ། བདེན་གཉིས་ངོ་བོ་གཅིག་དང་ལྡོག་པ་ཐ་དད་གང་ཡང་མ་ཡིན་པར་ཐལ། དེ་གཉིས་རེ་རེ་ལ་སྐྱོན་བཞི་བཞི་ཡོད་པའི་ཕྱིར་ཏེ། དགོངས་འགྲེལ་ལས། འདུ་བྱེད་ཁམས་དང་དོན་དམ་མཚན་ཉིད་ནི། །གཅིག་དང་ཐ་དད་བྲལ་བའི་མཚན་ཉིད་དེ། །གཅིག་དང་ཐ་དད་ཉིད་དུ་གང་རྟོགས་པ། །དེ་དག་ཚུལ་བཞིན་མ་ཡིན་ཞུགས་པ་ཡིན། །ཞེས་སོགས་ལུང་དུ་མས་གནོད་པའི་ཕྱིར། ཞེས་སོགས་སྨྲ་བ་ཡོད་དེ། རྣམ་བཤད་ལས། བདེན་པ་གཉིས་སུ་ཕྱེ་བའི་དོན་ལ་ཡང་དེ་གཉིས་གཅིག་པ་བཀག་པའི་ཐ་དད་ཡིན་པ་དང་ངོ་བོ་གཅིག་དང་ལྡོག་པ་ཐ་དད་གང་ཡང་མིན་པར་འདོད་པ་སོགས་འདོད་ཚུལ་མི་འདྲ་བ་དུ་མ་ཞིག་འདུག་ཀྱང་། འདིར་ནི་གཉིས་ཀ་ལ་ངོ་བོ་ཡོད་ལ། ཞེས་དང་། སྟོང་ཐུན་ལས། དེས་ན་བོད་སྔ་མ་མང་པོས་བདེན་པ་གཉིས་ནི་ངོ་བོ་གཅིག་དང་ཐ་དད་གང་ཡང་མ་ཡིན་པར་སྤྱི་བོ་ནི། དེ་གཉིས་གང་ཡང་མ་ཡིན་པའི་ཤེས་བྱ་མི་སྲིད་པའི་བདེན་གཉིས་གཞི་མ་གྲུབ་པར་སྨྲའོ། །ཞེས་གསུངས་སོ། །གོང་གི་དགོངས་འགྲེལ་གྱི་ལུང་གི་འདུ་བྱེད་ཁམས་ཞེས་པ་ནི་དངོས་པོ་རྣམས་ཏེ་ཀུན་རྫོབ་མཚན་ཉིད་བྱེད་ཡིན་ལ། གཅིག་ཐ་དད་ནི་ལྡོག་པ་ཡང་ཐ་དད་མེད་པའི་གཅིག་དང་ངོ་བོ་ཐ་དད་ལ་བྱེད་པ་ཡིན་ཀྱང་ཕ་རོལ་པོས་གཅིག་ཐ་དད་གང་ཡང་མེད་པ་ལ་བྱེད་དོ། །གང་རྟོག་པ་ཞེས་པ་དཔྱོད་པར་བྱེད་པ་དང་། ཚུལ་བཞིན་མ་ཡིན་པར་ཞུགས་པ་ནི་ངོ་བོ་ཐ་དད་དང་ལྡོག་པ་གཅིག་ཏུ་འཛིན་པ་ནི་བདེན་གཉིས་ཀྱི་གནས་ཚུལ་ངོ་བོ་གཅིག་ལ་ལྡོག་པ་ཐ་དད་ཡིན་པའི་ཚུལ་ལ་ལོག་པར་ཞུགས་པའི་དོན་ནོ། །དེ་ལ་ལུང་དང་པོའི་འདུས་མ་བྱས་ལ་ངོ་བོ་གཅིག་པ་མི་རུང་བར་འདོད་པ་དེ་མི་འཐད་པར་ཐལ། འདུས་མ་བྱས་ལའང་ངོ་བོ་གཅིག་པ་ཡིན་པའི་ཕྱིར། དེར་ཐལ། ཐ་དད་རྒྱུད་གཉིས་ཀ་འདུས་མ་བྱས་ཡིན་པ་ལ་ཡང་ངོ་བོ་གཅིག་པ་ཡོད་པའི་ཕྱིར། དེར་ཐལ། རྟག་པ་དེ་ཤེས་བྱ་དང་ངོ་བོ་གཅིག་ཡིན་པའི་ཕྱིར། དེར་ཐལ། ངོ་བོ་གཅིག་དང་བདག་ཉིད་གཅིག་ནི་དོན་གཅིག་ཡིན་པ་གང་ཞིག་རྟག་པ་དེ་ཤེས་བྱ་དང་བདག་ཉིད་གཅིག་པའི་འབྲེལ་བ་གྲུབ་པའི་ཕྱིར། དེར་ཐལ། རྟག་པ་དང་ཤེས་བྱ་གཉིས་འབྲེལ་བ་ཡིན་པ་གང་ཞིགདེ་གཉིས་རྟེན་བྱུང་འབྲེལ་བ་མ་ཡིན་པའི་ཕྱིར། དང་པོ་གྲུབ་སྟེ། རྟག་པ་དེ་ཤེས་བྱའི་བྱེ་བྲག་ཡིན་པའི་ཕྱིར། གཉིས་པ་གྲུབ་སྟེ། དེ་གཉིས་འདུས་མ་བྱས་ཡིན་པའི་ཕྱིར། གཞན་ཡང་འདུས་མ་བྱས་ལ་ངོ་བོ་གཅིག་པ་རུང་བར་ཐལ། འདུས་མ་བྱས་ལ་བདག་ཉིད་གཅིག་པའི་འབྲེལ་བ་རུང་བའི་ཕྱིར། དེར་ཐལ། དེ་ལ་མི་རུང་ན་བདེན་པར་གྲུབ་པའི་གཅིག་དང་དུ་བྲལ་གྱི་རྟགས་ཀྱིས་མྱུ་གུ་བདེན་མེད་དུ་སྒྲུབ་པའི་རྟགས་བདེན་གྲུབ་ཀྱི་གཅིག་དང་དུ་མ་མེད་པ་དེ་དང་། བསྒྲུབ་བྱའི་ཆོས་སུ་གཟུང་བྱ་བདེན་མེད་གཉིས་འབྲེལ་བ་མེད་དགོས་ཀྱང་དེ་གཉིས་ལ་འབྲེལ་བ་གྲུབ་པའི་ཕྱིར། དེར་ཐལ། དེ་གཉིས་ལ་དེ་སྒྲུབ་ཀྱི་རྗེས་ཁྱབ་དང་ལྡོག་ཁྱབ་གཉིས་གྲུབ་པའི་ཕྱིར་རོ། །དབུ་མ་སྣང་བ་ལས། གལ་ཏེ་དངོས་པོ་ཁོ་ན་ལ། དེའི་བདག་ཉིད་ཀྱི་སྟེ་དེ་གཉིས་བདག་ཉིད་གཅིག་པའི་འབྲེལ་བ་གྲུབ་པ་ཡིན་གྱི། གཾཞན་འདུས་མ་བྱས་ལ་བདག་ཉིད་གཅིག་པ་ཡོད་པ་མ་ཡིན་ནོ། །ཞེ་ན་དེ་ནི་རིགས་པའི་འཐད་པ་མ་ཡིན་ཏེ། དེའི་བདག་ཉིད་གཅིག་པ་ནི་ཤེས་བྱ་དང་རྟག་པ་ལྟ་བུ་དེ་ངོ་བོ་ཐོ་དོད་མེད་པའི་རྣམ་གྲངས་ཏེ་དོན་ཙམ་ཡིན་པའི་ཕྱིར་ལ། དེ་ནི་ནམ་མཁའ་དང་རྟོག་པ་ལ་སོགས་པའི་དངོསཾ་པོ་མེད་པ་དག་ཀྱང་བདག་མེད་སོགས་སུ་ངོ་བོ་གཅིག་པ་ཉིད་དུ་མཚུངས་པ་ཡིན་པས་ནམ་མཁའ་སོགསཾ་དང་བདག་མེད་པ་གཉིས་ངོ་བོ་གཅིག་ཡིན་པ་ལ་འགལ་བ་མེད་པ་ཁོ་ནའོ། །ཞེས་དང་། ལམ་རིམ་ལས། དབུ་མ་སྣང་ལས་བདག་ཉིད་གཅིག་པའི་འབྲེལ་བ་ནི་ནམ་མཁའ་དང་ཆོས་ཉིད་སོགས་དངོས་པོ་མེད་པ་ལའང་མི་འགོལ་བོར་གསུངས་པ་ལྟར་ལེགས་པས། སྟོང་ཉིད་དང་རྟག་པ་ལྟ་བུ་ཐ་དད་ཏུ་གཉིས་ཀ་དངོས་པོར་མེད་པ་དང་། “བུམ་པོ་དང་བུམ་པའི་ཆོས་ཉིད་ལྟ་བུ་ཐ་དད་ཏུ་གང་རུང་གཅིག་དངོསཾ་པོར་མེད་པོརཾ་གཉིས་ཆར་ལའང་ངོ་བོ་གཅིག་ལ་ལྡོག་པ་ཐ་དད་ཡོད་པ་མི་འགལ་ལོ། །ཞེས་གསུངས་པའི་ཕྱིར་རོ། །ཡང་ལུགཾས་གཉིས་པ་དེ་གསུམ་པས་བཀག་པ་ཡང་མི་འཐད་པར་ཐལ། བདེན་པ་གཉིས་ནི་ངོ་བོ་གཅིག་དང་ཐ་དད་གང་རུང་ཡིན་པའི་ཕྱིར། མ་གྲུབ་ན། བདེན་པ་གཉིས་ཀྱི་ངོ་བོ་མེད་པར་ཐལ། དེ་གཉིས་ངོ་བོ་གཅིག་དང་ཐ་དད་གང་རུང་མ་ཡིན་པའི་ཕྱིར། ཁྱབ་སྟེ། དེ་གཉིས་ཀྱི་ངོ་བོ་ཡོད་པ་དེ་ངོ་བོ་གཅིག་དང་ཐ་དད་གང་རུང་དུ་ཡོད་དགོས་ཀྱི་གཅིག་དང་ཐ་དད་གང་རུང་མ་ཡིན་པའི་ཆོས་མེད་པའི་ཕྱིར། དེར་ཐལ། གཅིག་དང་ཐ་དད་གཉིས་ཕན་ཚུན་སྤངས་པའི་དངོས་འགལ་ཡིན་པའི་ཕྱིར། དབུ་མ་སྣང་བ་ལས། གཅིག་དང་དུ་མ་གཉིས་པོ་ཉིད་དག་གིས་ནི་ཤེས་བྱའི་རྣམ་པ་ཐམ་ཅད་ལ་ཁྱབ་སྟེ། གཅིག་དང་དུ་མ་གཉིས་པོ་དེ་དག་ནི་ཕན་ཚུན་སྤངས་པའི་དངོས་འགལ་ཡིན་པའི་ཕྱིར་རོ། །ཞེས་གསུངས་པའི་ཕྱིར། གོང་གི་མི་ཁྱབ་མཚམས་སུ་འདོད་ན། རྩ་བར་དངོས་པོའི་ཆོས་རེ་རེས་ཀྱང་བདེན་པ་གཉིས་ཀའི་ངོ་བོ་གཉིས་རེ་འཛིན་པར་གསུངས་པ་མི་འཐད་པར་ཐལ། བདེན་གཉིས་ཀྱི་ངོ་བོ་མེད་པའི་ཕྱིར། གཞན་ཡང་བདེན་གཉིས་ངོ་བོ་གཅིག་དང་ཐ་དད་གང་རུང་ཡིན་པར་ཐལ། བདེན་པ་གཉིས་ནི་ངོ་བོ་གཅིག་ལ་ལྡོག་པ་ཐ་དད་ཡིན་པའི་ཕྱིར། དེར་ཐལ། བདེན་གཉིས་ངོ་བོ་གཅིག་ཡིན་པ་གང་ཞིགལྡོག་པ་ཐ་དད་ཡིན་པའི་ཕྱིར། རྟགས་དང་པོ་གྲུབ་སྟེ། བདེན་གཉིས་ངོ་བོ་གཅིག་མ་ཡིན་པར་ངོ་བོ་ཐ་དད་ཡིན་ན་དགོངས་འགྲེལ་ལས་བཤད་པའི་སྐྱོན་བཞི་འབྱུང་བའི་ཕྱིར། དེར་ཐལ། དཔེར་ན་གཟུགས་ལ་སོགས་པ་དེ་རང་གི་གནས་ལུགས་བདེན་སྟོང་དང་ངོ་བོ་ཐ་དད་ན་གཟུགས་སོགས་བདེན་སྟོང་དེ་གཟུགས་སོགས་ཀྱི་གནས་ལུགས་མ་ཡིན་པར་ཐལ་བ་དང་། གཟུགས་སོགས་ཀྱི་གནས་ལུགས་བདེན་མེད་རྟོགས་པའི་གཟུགས་སོགས་ལ་བདེན་པའི་མཚན་འཛིན་ཟིལ་ཀྱིས་མི་གནོན་པར་ཐལ་བ་དང་། རྣམ་འབྱོར་བའི་ལམ་གོང་མ་སྒོམ་པ་དོན་མེད་པར་ཐལ་བ་དང་། སངས་རྒྱས་ཀྱིས་ཀྱང་མཚན་མའི་འཆིང་བ་དང་གནས་ངན་ལེན་གྱི་དྲི་མ་མཐའ་དག་མ་སྤངས་པར་ཐལ་བའི་སྐྱོན་བཞི་འབྱུང་བའི་ཕྱིར། དང་པོ་གྲུབ་སྟེ། གཟུགས་སོགས་དང་གཟུགས་སོགས་ཀྱིས་སྟོང་ཉིད་གཉིས་ངོ་བོ་ཐ་དད་ན་ཀ་བུམ་བཞིན་དུ་འབྲེལ་མེད་དོན་གཞན་ཡིན་པ་གང་ཞིགགཟུགས་སོགས་དང་མ་འབྲེལ་བ་དེ་གཟུགས་སོགས་ཀྱི་རང་བཞིན་དུ་གྲུབ་པའི་རང་གི་གནས་ལུགས་ཡིན་ཚུལ་མེད་པའི་ཕྱིར་རོ། །གཉིས་པ་གྲུབ་སྟེ། གཟུགས་དང་གཟུགས་ཀྱི་ཆོས་ཉིད་ངོ་བོ་ཐ་དད་ཡིན་ན་གཟུགས་ཀྱི་བདེན་སྟོང་རྟོགས་པས་གཟུགས་བདེན་སྟོང་དུ་རྟོགས་ཚུལ་མེད་པས་གཟུགས་བདེན་འཛིན་གནོན་མི་ནུས་པའི་ཕྱིར་དང་། ཡང་གཟུགས་དང་གཟུགས་ཀྱི་བདེན་སྟོང་ངོ་བོ་ཐ་དད་ཡིན་ན་གཟུགས་ཀྱི་རང་བཞིན་ལ་གཟུགས་བདེན་སྟོང་གིས་མ་ཁྱབ་པ་ཡིན་ལ། གཟུགས་ཀྱི་རང་བཞིན་བདེན་སྟོང་མིན་ན་གཟུགས་བདེན་གྲུབ་ཡིན་དགོས། དེས་ན་ཀ་བ་རྟོག་པས་བུམ་པ་མི་རྟོགས་པ་ད། བཞིན་གཟུགས་དང་ངོ་བོ་ཐ་དད་པའི་གཟུགས་ཀྱི་བདེན་སྟོང་ཞིག་ཡོད་སྲིད་ཀྱང་དེ་རྟོགས་པའི་གཟུགས་བདེན་སྟོང་དུ་རྟོགས་པ་ནམ་ཡང་མེད་པས་གཟུགས་བདེན་པའི་མཚན་མར་འཛིན་པ་ནམ་ཡང་ཟིལ་གྱིས་མི་གནོན་པའི་ཕྱིར། གསུམ་པ་གྲུབ་སྟེ། བདེན་གཉིས་ངོ་བོ་ཐ་དད་ཡིན་ན་གོང་ལྟར་གཟུགས་སོགས་བདེན་སྟོང་དུ་ནམ་ཡང་མི་རྟོགས་པ་དང་། དེ་མི་རྟོགས་པས་བདེན་འཛིན་དང་དེའི་འཁྲུལ་པ་སྤོང་དུ་མེད་པས་ན་གཟུགས་སོགས་ཀྱི་བདེན་སྟོང་མངོན་སུམ་དུ་རྟོགས་པའི་འཕགས་ལམ་ཐོབ་པ་དང་། དྲི་མ་སྤངས་པའི་ཆེད་དུ་བརྩོན་པ་ལ་དོན་མེད་པའི་ཕྱིར་རོ། །བཞི་པ་གྲུབ་སྟེ། གོང་ལྟར་གཟུགས་སོགས་དང་དེའི་བདེན་སྟོང་གཉིས་ངོ་བོ་ཐ་དད་ན་གཟུགས་སོགས་བདེན་གྲུབ་ཏུ་འགྱུར་དགོས། གཟུགས་སོགས་བདེན་གྲུབ་ཡིན་ན་དེ་བདེན་འཛིན་དང་བདེན་སྣང་འཁྲུལ་བ་དང་འཁྲུལ་བའི་བག་ཆགས་ཕྲ་མོ་རྣམས་སངས་རྒྱས་ཀྱིས་ཀྱང་སློང་དུ་མེད་པའི་ཕྱིར་རོ། །དེ་སྐད་དུ་དགོངས་འགྲེལ་ལས། གལ་ལྟེ་འདུ་བྱེད་དེ་གཟུགས་སོགས་འདུས་བྱས་རྣམས་ཀྱི་མཚན་ཉིད་དང་། དོན་དམ་པའི་མཚན་ཉིད་གཉིས་ངོ་བོ་ཐ་དད་ཡིན་པར་འགྱུར་ན་ནི། ༧དེས་ན་འདུ་བྱེད་རྣམས་ཀྱི་རང་བཞིན་དེ་བདེན་པའི་བདག་མེད་པ་ཙམ་དང་ངོ་བོ་ཉིད་མེད་པ་ཙམ་དེ་ཉིད་དོན་དམ་པའི་མཚན་ཉིད་ཡིན་པར་ཡང་མི་འགྱུར་རོ་སྟེ་འདུ་བྱེད་དང་དེའི་ཆོས་ཉིད་གཉིས་ཀ་བུམ་བཞིན་ངོ་བོ་ཐ་དད་ན་འདུ་བྱེད་རང་ཉིད་རང་བཞིན་གྱིས་གྲུབ་པས་སྟོང་པ་ཙམ་དེ་དོན་དམ་བདེན་པ་མ་ཡིན་དགོས་པའི་ཕྱིར། ཞེས་དང་། དེ་བཞིན་དེ་གཉིས་ངོ་བོ་ཐ་དད་པ་ཡིན་པར་འགྱུར་ན་ནི། དེས་ན་བདེན་པ་མངོན་སུམ་ཏུ་མཐོང་བ་རྣམས་ཀྱང་འདུ་བྱེད་ཀྱི་མཚན་མ་སྟེ་འདུ་བྱེད་བདེན་པར་འཛིན་པ་དང་། མ་བྲལ་བར་འགྱུར་རོ། །ཞེས་སོགས་དང་། ”དབུ་མའི་མན་ངག་གི་འགྲེལ་བ་ལས་ཀྱང་། བདེན་གཉིས་ངོ་བོ་ཐ་དད་ན་ནི། ཆོས་དང་ཆོས་ཅན་གཉིས་ནི། རང་བཞིན་གཅིག་མིན་དགོས་པས་གཟུགས་སོགས་ཀྱི་སྟོང་ཉིད་གཉིས་ཆོས་ཅན་དང་ཆོས་ཉིད་ཡང་ཡིན་པར་མི་འགྱུར་ལ། འདུས་བྱས་ཀྱི་མཚན་མ་ཟིལ་གྱིས་གནོན་པར་མི་འགྱུར་ཏེ། ལམ་སྒོམཾ་པ་ཡང་དོན་མེད་པར་འགྱུར་རོ། །ཞེས་གསུངས་པའི་ཕྱིར་རོ། །རྩ་བའི་རྟགས་གཉིས་པོ་གྲུབ་སྟེ། ”བདེན་པ་གཉིས་པོ་དེ་ལྡོག་པ་ཐ་དད་མ་ཡིན་པར་གཅིག་ཡིན་ན་དགོངས་འགྲེལ་ལས་བཤད་པའི་སྐྱོན་བཞི་འབྱུང་བའི་ཕྱིར། དེར་ཐལ། དེ་གཉིས་གཅིག་ཡིན་ན་སྡུག་ཀུན་ལ་སོགས་པའི་ཀུན་རྫོབ་འཁྲུལ་བ་རྣམས་སྤོང་བ་བཞིན་དུ་དོན་དམ་ཡང་སྤོང་བར་ཐལ་བ་དང་། ཀུན་རྫོབ་ལ་རིགས་མི་འདྲ་བའི་ཐ་དད་པ་མང་བ་ལྟར་དོན་དམ་ལ་ཡང་རིགས་མི་འདྲ་བའི་ཐ་དད་མང་དུ་ཡོད་པར་ཐལ་བ་དང་། ཀུན་རྫོབ་ལ་དྲི་བཅས་ཡོད་པ་བཞིན་དུ་དོན་དམ་ལ་དྲི་བཅས་ཡོད་པར་ཐལ་བ་དང་། སོ་སོའི་སྐྱེ་བོས་ཀྱང་དོན་དམ་མངོན་སུམ་དུ་རྟོགས་པར་ཐལ་བའི་སྐྱོན་བཞི་ཡོད་པའི་ཕྱིར། དང་པོ་གྲུབ་སྟེ། བདེན་གཉིས་གཅིག་ཡིན་ན་བདེན་འཛིན་འཁྲུལ་བ་སོགས་ཀྱི་གནས་ལུགས་དོན་དམ་དེ་བདེན་འཛིན་སོགས་རང་ཉིད་ཡིན་དགོས་པས་བདེན་འཛིན་སོགས་སྤངས་པ་ན་དོན་དམ་ཡང་སྤངས་པ་ཡིན་པར་འགྱུར་བའི་ཕྱིར། གཉིས་པ་གྲུབ་སྟེ། དེ་གཉིས་གཅིག་ཡིན་ན་བུམ་པའི་ཆོས་ཉིད་ནི་བུམ་པ་རང་ཉིད་དང་སྒྲའི་ཆོས་ཉིད་སྒྲ་དང་། དྲིའི་ཆོས་ཉིད་དྲི་ཡིན་པ་སོགས་ཀུན་རྫོབ་ཀྱི་རིགས་ཐམས་ཅད་རང་རང་གི་ཆོས་ཉིད་ཡིན་དགོས་པས་ན་ཀུན་རྫོབ་ལ་བུམ་པ་དང་སྒྲ་སོགས་རིགས་མི་འདྲ་བ་ཡོད་པ་ལྟར་དེ་དག་གི་ཆོས་ཉིད་ལ་ཡང་རིགས་མི་འདྲ་བ་ཡོད་པའི་ཕྱིར་ཏེ། རིགས་མི་འདྲ་བའི་གཟུགས་སྒྲ་སོགས་ཆོས་ཉིད་དོན་དམ་བདེན་པ་ཡིན་པའི་ཕྱིར་རོ། །གསུམ་པ་གྲུབ་སྟེ། བདེན་འཛིན་དང་དེ་དང་མཚུངས་ལྡན་དང་དེས་བསྐྱེད་པའི་འབྲས་བུ་སོགས་དྲི་བཅས་ཡིན་པ་གང་ཞིགབདེན་འཛིན་ལ་སོགས་པ་ནི་དོན་དམ་བདེན་པ་ཡིན་པའི་ཕྱིར་ཏེ། བདེན་འཛིན་སོགས་དང་དེ་དག་གི་ཆོས་ཉིད་གཉིས་གཅིག་ཡིན་པའི་ཕྱིར་རོ། །བཞི་པ་གྲུབ་སྟེ། སོ་སྐྱེས་རྣམས་ཀྱི་ཀུན་རྫོབ་མངོན་སུམ་དུ་རྟོགས་པ་གང་ཞིགཀུན་རྫོབ་ནི་དོན་དམ་བདེན་པ་ཡིན་པའི་ཕྱིར་ཏེ། དེ་གཉིས་གཅིག་ཡིན་པའི་ཕྱིར་རོ། །དགོངས་འགྲེལ་ལས། འདུ་བྱེད་ཀྱི་མཚན་ཉིད་དང་དོན་དམ་པའི་མཚན་ཉིད་གཉིས་ལྡོག་པ་ཙམ་ཡང་ཐ་དད་མ་ཡིན་པར་འགྱུར་ན་ནི། བདེན་འཛིན་སྡུག་བདེན་ལཾ་སོགསཾ་པའི་འདུ་བྱེད་དེ་ཀུན་རྫོབ་རྣམས་ཀྱི་མཚན་ཉིད་ནས་ཉོན་མོངས་པའི་མཚན་ཉིད་དུ་གཏོགས་པ་བཞིན་དུ། ཀུན་ཉོན་རྣམས་ཀྱི་སྟེང་གི་དོན་དམ་པའི་མཚན་ཉིད་ཀྱང་ཀུན་ནས་ཉོན་མོངས་པའི་མཚན་ཉིད་དུ་རྟོགས་པར་འགྱུར་རོ། །”ཞེས་དང་། དེ་བཞིན་དུ་ཐ་དད་མ་ཡིན་པར་གྱུར་ན། དེས་ན་སོ་སོ་སྐྱེ་བོ་ཐམས་ཅད་བདེན་པ་སྟེ་གནསཾ་ལུགས་དོན་དམ་མངོན་སུམ་དུ་མཐོང་བ་ཡིན་པར་འགྱུར། ”ཞེསཾ་སོགས་དང་། དབུ་མའི་མན་ངག་གི་འགྲེལ་བ་ལས་ཀྱང་། ཀུན་རྫོབ་སྤོང་བ་བཞིན་དུ་དོན་དམ་ཡང་སྤོང་བར་འགྱུར། ཀུན་རྫོབ་ཐ་དད་པ་བཞིན་དུ་དོན་དམ་ཡང་ཐ་དད་པ་ཉིད་དུ་འགྱུར། ཀུན་རྫོབ་དྲི་མ་དང་བཅས་པ་བཞིན་དུ་དོན་དམ་པ་ཡང་དྲི་མ་དང་བཅས་པར་འགྱུར་དོ། །ཞེས་གསུངས་པའི་ཕྱིར་རོ། །། དེ་ལ་ཀུན་རྫོབ་ཐ་དད་པ་སོགས་ནི་ཀུན་རྫོབ་རིགས་མི་འདྲ་བ་ཐ་དད་པ་ཞེས་སོ། །དེས་ན་བདེན་པ་གཉིས་ནི་ངོ་བོ་གཅིག་ལ་ལྡོག་པ་ཐ་དད་ཡིན་ཏེ། དེ་གཉིས་བདེན་སྟོང་དུ་དབྱེར་མེད་ཀྱང་རང་རང་གི་ལྟོས་གཞིའི་ལྡོག་ཆ་ནས་ཐ་དད་དུ་གྲུབ་པའི་ཕྱིར། དེར་ཐལ། དཔེར་ན་མྱུ་གུའི་ངོ་བོ་ནི་བདེན་སྟོང་ཡིན་པས་མྱུ་གུ་བདེན་སྟོང་མྱུ་གུའི་ངོ་བོ་ཡང་ཡིན་ལ། མྱུ་གུ་བདེན་སྟོང་དེ་ཉིད་མྱུ་གུའི་སྟོང་ཉིད་ཡིན་པས་དེ་གཉིས་ངོ་བོ་གཅིག་པ་གང་ཞིགའོན་ཀྱང་མྱུ་གུའི་ལྡོག་ཆ་དེ་ཀུན་རྫོབ་ཡིན་གྱི་དོན་དམ་མ་ཡིན། མྱུ་གུ་རང་ཉིད་རང་བཞིན་གྱིས་སྟོང་བའི་ཆ་དེ་དོན་དམ་ཡིན་གྱི་ཀུན་རྫོབ་མ་ཡིན་པས་རང་རང་གི་ལྟོས་གཞི་མྱུ་གུའི་ལྡོག་ཆ་དང་མྱུ་གུ་བདེན་མེད་ཀྱི་ཆ་ལ་ལྟོས་ནས་ལྡོག་པ་ཐ་དད་དུ་གྲུབ་པའི་ཕྱིར། བྱང་ཆུབ་སེམས་འགྲེལ་ལས། མྱུ་གུ་ལ་སོགས་པའི་ཀུན་རྫོབ་རང་ཉིད་རང་བཞིན་གྱིས་སྟོང་པའི་ཆ་དེ་ཉིད་དོན་དམ་བདེན་པ་ཡིན་པས་ཀུན་རྫོབ་ལས་ནི་ངོ་བོ་ཐ་དད་པར། དེ་ཉིད་སྟེ་དོན་དམ་བདེན་པ་དམིགས་སུ་ཡོད་ལ་མ་ཡིན་ཏེ། ”ཀུན་རྫོབ་ཉིད་རང་བཞིན་གྱིས་སྟོང་པ་དེ་སྟོང་པ་ཉིད་དུ་སྟེ་སྟོང་པ་ཉིད་ཡིན་པར་བཤད་པའི་ཕྱིར་རོ། །དེས་ན་ཀུན་རྫོབ་ནི་བདེན་མེད་ཁོ་ན་ལས་གྲུབ་པ་ཡིན་པས་རང་བཞིན་གྱིས་སྟོང་པ་ཉིད་ཁོ་ན་ཀུན་རྫོབ་ཏུ་ཤར་བ་ཡིན་ཏེ། བུམ་པ་མེད་ན་བུམ་པའི་ཆོས་ཉིད་མེད་ན་བུམ་པ་མེད་པས་ན་ཕན་ཚུན་མེད་ན་མི་འབྱུང་བ་ངེས་པ་ཡིན་པའི་ཕྱིར། དཔེར་ན་བྱས་པ་དང་མི་རྟག་པ་དག་བཞིན་ནོ། །ཞེས་དང་། “ཤེར་མདོ་ལས། བཅོམ་ལྡན་འདིས་ཀྱིས་བཀའ་བསྩལ་པ། རབ་འབྱོར་འཇིག་རྟེན་གྱི་སྟེ་ཐ་སྙད་ཀུན་རྫོབ་ཀྱང་ངོ་བོ་གཞོན་ལ་དོན་དམ་པ་ཡང་ངོ་བོ་གཞན་ནི་མ་ཡིན་ཏེ། འཇིག་རྟེན་ཏེ་ཀུན་རྫོབ་ཀྱི་རང་གི་ངོ་བོས་སྟོང་པའི་དེ་ཁོ་ན་ཉིད་གཾང་ཡིན་པ་དེ་ཉིད། དོན་དམ་བདེན་པ་ཡིན་པར་གྱུར་བའི་དེ་ཁོ་ན་ཉིད་དོ། །ཞེས་གསུངས་པའི་ཕྱིར་རོ། །བྱས་པ་ལ་ཁོ་ན་རེ། འོ་ན་མདོ་དང་བསྟན་བཅོས་གང་དུ་ཡང་བདེན་པ་གཉིས་གཅིག་དང་ཐ་དད་གང་དུ་བཟུང་བར་མི་རུང་བར་བཤད་པ་ཐམས་ཅད་གོང་ལྟར་ངོ་བོ་ཐ་དད་དང་ལྡོག་པ་གཅིག་ཏུ་བཟུང་བར་མི་རུང་བ་ལ་བཤད་རིགས་པར་ཐལ། དགོངས་འགྲེལ་གྱིས་བཤད་ཚུལ་དེ་ལྟར་ཡིན་པའི་ཕྱིར་ན། མ་ཁྱབ་ཅིང་འདོད་མི་ནུས་ཏེ། མདོ་བསྟན་བཅོས་རྣམས་སུ་བདེན་གཉིས་གཅིག་དང་ཐ་དད་དུ་བཟུང་མི་རུང་བར་བཤད་པ་ལ་ནི་དེ་གཉིས་བདེན་གྲུབ་ཀྱི་གཅིག་དང་ཐ་དད་དུ་བཟུང་མི་རུང་བར་བཤད་པའང་ཡོད། ངོ་བོ་ཐ་དད་དང་ལྡོག་པ་གཅིག་ཏུ་བཟུང་མི་རུང་བར་བཤད་པའང་ཡོད་པའི་ཕྱིར། དེར་ཐལ། མདོ་ལས་བདེན་གཉིས་གཅིག་དང་ཐ་དད་དུ་བཟུང་ནས་བདེན་པའི་མཚན་མ་ལ་སྤྱོད་པར་གསུངས་པ་དང་། དབུས་མཐའ་ལས། བདེན་པ་གཉིས་ལ་སོགས་པ་ནི་རང་བཞིན་གྱིས་ཐ་དད་པའི་དོན་ཡང་མིན། རང་བཞིན་གྱིས་དོན་གཅིག་ཀྱང་མིན། ཞེས་གསུངས་པ་ལྟ་བུ་རྣམས་ནི་བདེན་གཉིས་བདེན་གྲུབ་ཏུ་གཅིག་དང་ཐ་དད་དུ་བཟུང་མི་རུང་བར་བཤད་པ་དང་། དགོངས་འགྲེལ་ལྟར་གཅིག་དང་ཐ་དད་གང་དུ་ཡང་བཟུང་མི་རུང་བར་བཤད་པ་རྣམས་ནི་ངོ་བོ་ཐ་དད་དང་ལྡོག་པ་གཅིག་ཏུ་བཟུང་མི་རུང་བར་བཤད་པ་ཡིན་པའི་ཕྱིར། དེར་ཐལ། དེ་ལྟར་ཡིན་པ་མདོ་དང་བསྟན་བཅོས་དེ་དག་གིས་དེ་ལྟར་བཟུང་བ་ལ་སྐྱོན་བསྟན་ལུགས་ཀྱིས་ཤེས་པའི་ཕྱིར། དེར་ཐལ། མདོ་དང་བསྟན་བཅོས་འགའ་ཞིག་ཏུ་བདེན་གཉིས་གཅིག་དང་ཐ་དད་གང་དུ་བཟུང་ན་བདེན་པའི་མཚན་མ་ལ་སྤྱོད་པ་ཡིན་ཞེས་གསུངས་པས་དེ་སྐབས་སུ་དེ་ལྟར་བཟུང་མི་རུང་བ་ནི་བདེན་གཉིས་བདེན་གྲུབ་ཏུ་བཟུང་མི་རུང་བ་དང་། འགའ་ཞིག་ཏུ་དེ་ལྟར་བཟུང་ན་སོ་སྐྱེས་དོན་དམ་བདེན་པ་མངོན་སུམ་དུ་རྟོགས་པར་ཐལ་བ་སོགས་ཀྱི་སྐྱོན་བཤད་པས་ངོ་བོ་ཐ་དད་དང་ལྡོག་པ་གཅིག་ཏུ་བཟུང་མི་རུང་བར་བཤད་པ་ཡིན་པར་ཤེས་པའི་ཕྱིར་རོ། །ལམ་རིམ་ལས། གཞུང་འགའ་ཞིག་ལས་བདེན་པ་གཉིས་གཅིག་དང་ཐ་དད་གང་ཡང་མིན་པར་མང་དུ་གསུངས་པའི་ནང་གི་ཁ་ཅིག་ནི་དེ་གཉིསཾ་རང་བཞིན་གྱིས་གྲུབ་པའི་གཅིག་དང་ཐ་དད་མིན་པ་ལ་དགོངས་ལ། ཁ་ཅིག་ནི་བདེན་གཉིས་ངོ་བོ་ཐ་དད་དང་ལྡོག་པ་གཅིག་པོ་གཉིསཾ་ཆར་མ་ཡིན་པ་ལ་དགོངས་ནས་དེ་ལྟར་གསུངས་སོ། །ཞེས་གསུངས་པའི་ཕྱིར་རོ། །༈བཞི་པ་བདེན་གཉིས་སོ་སོའི་ངོ་བོ་ལ་དཔྱད་པ་ལ་རྩ་བར། མཐོང་བ་རྫུན་པའང་ཀུན་རྫོབ་བདེན་པར་གསུངས། ཞེས་སོགས་ཀྱི་དོན་ལ། སྟག་ལོ་ན་རེ། ཀུན་རྫོབ་བདེན་པ་འཇོག་བྱེད་ལ་མ་རིག་པ་ཁོ་ནས་ཁྱབ་པ་དང་། ཀུན་རྫོབ་ཙམ་པོ་འཇོག་བྱེད་ནི། དགྲ་བཅོམ་པ་དང་དག་པའི་འཕགས་པའི་རྗེས་ཐོབ་ཀྱི་ཤེས་པ་གཉིས་ཡིན་ལ། སངས་རྒྱས་འཕགས་པ་ལ་ཀུན་རྫོབ་ཀྱི་སྣང་བ་གཏན་ནས་མི་འཆར་བས་དེའི་རྒྱུད་ལ་ཀུན་རྫོབ་ཙམ་པོ་ཡང་འཇོག་བྱེད་ཀྱི་ཤེས་པ་མེད་དོ། །རང་འགྲེལ་ལས། ཉོན་མོངས་པ་ཅན་གྱི་མ་རིག་པའི་དབང་གིས་ཀུན་རྫོབ་ཀྱི་བདེན་པ་རྣམ་པར་བཞག་གོ། ཞེས་ཀུན་རྫོབ་བདེན་པ་འཇོག་བྱེད་མ་རིག་པ་ལ་བཤད་པ་དང་། དག་པའི་ཐ་སྙད་ཤེས་པའི་ངེས་ངོར་ཀུན་རྫོབ་རྣམས་བདེན་པ་ནི་མ་ཡིན་ཏེ། དེའི་ཤེས་པ་ལ་གཟུགས་སོགས་བདེན་པར་མངོན་པར་རློམ་པ་མེད་པའི་ཕྱིར་རོ། །ཞེས་དོའི་ཐ་སྙད་ཤེས་པས་ཀུན་རྫོབ་ཙམ་དུ་འཛིན་གྱི་བདེན་པར་མི་འཛིན་པར་བཤད་པ་དང་། སངས་རྒྱས་རྣམས་ལ་ཞེས་སོགས་ཀྱིས་སངས་རྒྱས་ལ་འཁྲུལ་བའི་སྣང་བ་མེད་པར་བཤད་ལ། ཀུན་རྫོབ་སྣང་ན་འཁྲུལ་སྣང་ཡིན་པའི་ཕྱིར་ཟེར་ཏེ། ཀུན་རྫོབ་བདེན་པ་ཞེས་པའི་བདེན་པའི་ཚིག་ལ་བསམ་ནས་བློ་དེས་ཀུན་རྫོབ་བདེན་པ་བཞག་ན་བདེན་གྲུབ་ཏུ་འཇོག་དགོས་སྙམ་པའོ། །དེ་ལ་འོ་ན་ཀུན་རྫོབ་བདེན་པ་ཡིན་ན་བདེན་འཛིན་གྱིས་བཞག་པ་ཡིན་པས་ཁྱབ་པར་ཐལ། དེ་འཇོག་བྱེད་བདེན་འཛིན་ཁོ་ན་ཡིན་པའི་ཕྱིར། རྟགས་ཁས། འདོད་ན། བུམ་སྣམ་སོགས་ཀུན་རྫོབ་ཐམས་ཅད་ཐ་སྙད་དུ་ཡང་མེད་པར་ཐལ། དེ་དག་ཀུན་རྫོབ་བདེན་པ་གང་ཞིགཀུན་རྫོབ་བདེན་པ་ཡིན་ན་བདེན་འཛིན་གྱིས་བཞག་པའི་ཡུལ་ཡིན་པའི་ཕྱིར། རྟགས་ཁས། ཁྱབ་སྟེ། དེས་བཞག་པའི་ཡུལ་ནི་བདེན་གྲུབ་དེ་ལས་གཞན་མེད་པ་གང་ཞིགབདེན་གྲུབ་གཞི་མ་གྲུབ་པའི་ཕྱིར། དང་པོ་གྲུབ་སྟེ། བདེན་འཛིན་གྱི་འཛིན་སྟངས་ཀྱི་ཡུལ་ལ་བདེན་གྲུབ་ཀྱིས་ཁྱབ་པའི་ཕྱིར་རོ། །གོང་གི་མ་ཁྱབ་འཚམས་སུ་འདོད་མི་ནུས་ཏེ། ཤེས་བྱ་ལ་བདེན་པ་གཉིས་སུ་གྲངས་ངེས་པའི་ཕྱིར་རོ། །བྱས་པ་ལ་ཁོ་ན་རེ། ཀུན་རྫོབ་བདེན་པ་ཡིན་ན་མ་རིག་པས་བཞག་པ་ཡིན་པའི་ཁྱབ་བར་ཐལ། རང་འགྲེལ་ལས། མ་རིག་པའི་དབང་གིས་ཀུན་རྫོབ་ཀྱི་བདེན་པ་རྣམ་པར་བཞག་གོ། ཞེས་གསུངས་པའི་ཕྱིར་ན། མ་ཁྱབ་སྟེ། བུམ་སོགས་ཀུན་རྫོབ་པ་རྣམས་མ་རིག་པའི་ངོར་ཀུན་རྫོབ་བདེན་པ་ཞེས་མ་རིག་པའི་ངོར་བདེན་པར་བཞག་པ་ཙམ་ཡིན་ཞེས་པའི་དོན་ཡིན་པའི་ཕྱིར། དེར་ཐལ། བུམ་པ་སོགས་བདེན་པ་མ་ཡིན་ཀྱང་དེ་དག་ལ་ཀུན་རྫོབ་བདེན་པ་ཞེས་བརྗོད་ལ། བུམ་སོགས་ཀུན་རྫོབ་པ་གང་གི་ངོར་བདེན་པ་ཡིན་པར་འཇོག་བྱེད་ཀྱི་བློ་ཀུན་རྫོབ་པ་དེ་ངོས་གཟུང་ནས། བུམ་པ་སོགས་ནི་ཀུན་རྫོབ་པ་དེའི་ངོར་ཙམ་དུ་བདེན་གྱི་སྤྱིར་རྫུན་པ་ཡིན་པར་བཤད་པ་ཡིན་པའི་ཕྱིར། དེར་ཐལ། དོན་ལ་བདེན་རྫུན་གྱིས་ཁྱད་པར་མེད་ཀྱང་ཆོས་དེ་དང་དེ་སྣང་བའི་ཤེས་ངོ་ལ་ལྟོས་ནས་བདེན་རྫུན་དུ་འཇོག་ཚུལ་དུ་མ་ཡོད་པའི་ཕྱིར། དེར་ཐལ། བུམ་སྣམ་སོགས་མ་རིག་པ་དང་། དེས་བསླད་པའི་མིག་སོགས་ཀྱི་ངོར་སྣང་ཚུལ་དང་གནས་ཚུལ་མཐུན་པ་ཡིན་པས་དེའི་ངོར་བདེན་པར་འཇོག་ལ། གཟུགས་བརྙན་སོགས་མ་རིག་པ་དང་། དེས་བསླད་པའི་བརྡ་བྱང་གི་དབང་ཤེས་ལ་སྣང་ཚུལ་དང་གནས་ཚུལ་མི་མཐུན་པར་སྣང་བས་ཤེས་པ་དེའི་ངོར་མི་བདེན་པས། གཟུགས་བརྙན་སོགས་ཤེས་པ་དེའི་ངོར་ཀུན་རྫོབ་བདེན་པ་ཡིན་པར་མི་འཇོགགཟུགས་བརྙན་ཙམ་སོགས་མ་རིག་པའི་ངོར་སྣང་གནས་མཐུན་པས་དེའི་ངོར་ཀུན་རྫོབ་བདེན་པར་འཇོག་པའི་ཕྱིར། རྟགས་དང་པོ་གྲུབ་སྟེ། རང་འགྲེལ་ལས། མ་རིག་པ་དང་དེས་བསླད་པའི་ཤེས་པ་ལ་སྔོན་པོ་ལ་སོགས་པ་གཟུགས་དང་། སེམས་དང་ཚོར་བ་ལ་སོགས་པ་ཅུང་ཟད་ཅིག་སྟེ་འགའ་ཞིག་ནི་སྣང་གནས་མཐུན་པའི་བདེན་པར་སྣང་སྟེ། ཞེསཾ་དང་། མ་རིག་པ་སོགས་ལ་གཟུགས་སོགས་སྣང་གནས་མཐུན་པ་དེ་ལྟརཾ་ན་སྤྱིར་བདེན་པ་མ་ཡིན་ཀྱང་རེ་ཞིག་སྲིད་པའི་ཡང་དག་གིས་ཡོངས་སུ་བསྡུས་པ་ཉོན་མོངསཾ་ཅན་གྱི་མ་རིག་པའི་ངོར་བདེན་པ་ཡིན་པའི་དབང་གིས་བདེན་པའི་སྒྲ་སྦྱར་ནས་ཀུན་རྫོབ་ཀྱི་བདེན་པོ་དེ་རྣམ་པར་བཞག་པ་ཡིན་ནོ། །ཞེས་དང་། རྣམ་བཤད་ལས་ཀྱང་། རང་འགྲེལ་ལས་མ་རིག་པཾ་བདེན་འཛིན་དེའི་དབང་གིས་ཀུན་རྫོབ་ཀྱི་བདེན་པ་འཇོག་ཅེས་གསུངས་པ་ནི། ཚིག་ཟུར་གྱི་བདེན་པ་དེ་བློ་ཀུན་རྫོབ་པོ་གང་གི་ངོར་འཇོག་ན་མ་རིག་པའི་ངོར་འཇོག་ཅེས་དེ་ལྟར་འཇོག་པའི་འཇོག་ཚུལ་སྟོན་པ་ཡིན་གྱི། ཀུན་རྫོབ་བདེན་པ་ཡིན་པའི་བུམ་སྣམ་སོགས་བདེན་འཛིན་དེས་འཇོག་ཅེས་གསུངསཾ་པ་མིན་ཏེ། ཞེས་གསུངས་པའི་ཕྱིར་རོ། །རྟགས་གཉིས་པ་གྲུབ་སྟེ། རང་འགྲེལ་ལས། གཟུགས་བརྙན་བྲག་ཆ་ལ་སོགས་པ་ཅུང་ཟད་ཅིག་སྟེ་འགའ་ཞིག་ནི་མ་རིག་པས་བསླད་པའི་བརྡ་བྱང་གི་ཤེས་ངོར་སྣང་གནས་མི་མཐུན་པའི་རྫུན་པ་ཡིན་ཡང་། ཞེས་དང་། དེའི་ཕྱིར་གཟུགས་བརྙན་སོགས་དེ་དང་དེ་ལས་གཞན་པ་གང་གི་ཀུན་རྫོབ་ཏུ་སྟེ་ཀུན་རྫོབ་ཀྱི་ཤེས་པའི་ངོར་ཡང་སྣང་གནས་མི་མཐུན་པའི་རྫུན་པ་ནི་སྤྱིར་ཀུན་རྫོབ་བདེན་པ་ཡིན་ཀྱང་ཤེས་པ་དེའི་ངོར་ཀུན་རྫོབ་བདེན་པ་མ་ཡིན་ནོ། །ཞེས་དང་། རིགས་པའི་རྒྱ་མཚོ་ལས། རང་འགྲེལ་ལས་གང་གི་ཀུན་རྫོབ་ཏུ་ཡོང་རྫུན་པ་དེ་ནི་ཀུན་རྫོབ་ཀྱི་བདེན་པ་མ་ཡིན་པར་གསུངས་པ་ནི། སྤྱིར་ཀུན་རྫོབ་བདེན་པ་མིན་པར་གསུངསཾ་པ་མ་ཡིན་གྱི་བརྡ་ལ་བྱང་བའི་འཇིག་རྟེན་པའི་ཀུན་རྫོབ་ཀྱི་ཤེས་པའི་ངོར་བྱེད་བཞིན་གྱི་གཟུགས་བརྙན་ལྟ་བུ་དེ། བྱད་བཞིན་དུ་མི་བདེན་པོས་ནི་འཇིག་རྟེན་པའི་སྣང་ངོ་དེ་ལ་ལྟོས་པའི་ཀུན་རྫོབ་བདེན་པ་མ་ཡིན་ནོ། །ཞེས་བསྟན་པའོ། །ཞེས་གསུངས་པའི་ཕྱིར་རོ། །རྩ་རྟགས་གསུམ་པ་གྲུབ་སྟེ། སྨིག་སྒྱུ་ལྟ་བུ་དེ་ཆུར་གྲུབ་པའི་ཆ་དེ་བློ་ངོར་ཕར་བཅད་ནས་སྔོ་ཧྲིབ་ཧྲིབ་པ་དེ་ཉིད་སོ་སོར་བཟུང་བ་ན་མ་རིག་པ་དང་དེས་བསླད་པའི་བློ་ངོར་བདེན་པ་ཡིན་པའི་ཕྱིར། དེ་ལ་རང་འགྲེལ་གྱི་ཅུང་ཟད་ཅིག་ཅེས་པ་ནི་ནག་ཚོས་འགའ་ཞིག་ཏུ་བསྒྱུར་བ་ལྟར་ཡིན་ནོ། །བྱས་པ་ལ་ཁོ་ན་རེ། བུམ་པ་ལ་སོགས་པའི་གཞི་དེ་བློ་དེའི་ངོར་མི་བདེན་ན། བློ་དེའི་ངོར་ཀུན་རྫོབ་བདེན་པ་མ་ཡིན་པས་ཁྱབ་པར་ཐལ། གཟུགས་བརྙན་སོགས་བརྡ་བྱང་གི་བློ་ངོར་མི་བདེན་པས་བློ་དེ་ལ་ལྟོས་པའི་ཀུན་རྫོབ་ཡིན་གྱི་བློ་དེ་ལ་ལྟོས་པའི་ཀུན་རྫོབ་བདེན་པ་མ་ཡིན་པའི་ཕྱིར་ན་མ་ཁྱབ། རྟགས་གྲུབ་སྟེ། བློ་དེའི་ངོར་ཀུན་རྫོབ་བདེན་པ་ཡིན་པར་འཇོག་པ་ནི། ཡང་ན་མ་རིག་པ་དང་དེས་བསླད་པའི་ཤེས་པ་ལྟ་བུ་བདེན་མེད་དུ་གཏན་མི་སྣང་བར་སྣང་གནས་མཐུན་པ་ཁོ་ནར་སྣང་བའི་བློ་ངོར་ཀུན་རྫོབ་བདེན་པ་ཡིན་པར་འཇོག་དགོས། ཡང་ན་དགྲ་བཅོམ་གཉིས་དང་དག་ས་བའི་ཐ་སྙད་ཤེས་པ་ལྟ་བུ་རང་ཉིད་ལ་བདེན་མེད་དུ་སྣང་ཡང་མ་རིག་པའི་ངོ་ཙམ་དུ་སྣང་གནས་མི་མཐུན་པའི་བདེན་པ་ཡིན་པར་རྟོགས་པའི་བློ་དེའི་ངོར་ཀུན་རྫོབ་བདེན་པ་ཡིན་པར་འཇོག་དགོས་པ་གང་ཞིགམེ་ལོང་ནང་གི་གཟུགས་བརྙན་སོགས་ནི་བརྡ་བྱང་གི་བློ་ངོར་སྣང་གནས་མཐུན་པའི་བདེན་པ་ཁོ་ནར་མི་སྣང་བར་སྣང་གནས་མི་མཐུན་པར་སྣང་བས་བློ་དེའི་ངོར་ཡང་མི་བདེན་ལ། བློ་དེའི་གཞི་གཟུགས་བརྙན་སོགས་དེ་མ་རིག་པའི་ངོ་ཙམ་དུ་བདེན་པ་ཡིན་པར་ཡང་མ་རྟོགས་པས་ན་བློ་དེས་ཀུན་རྫོབ་བདེན་པར་ཡང་མ་རྟོགས་པའི་ཕྱིར། རྟགས་ཕྱི་མ་གྲུབ་སྟེ། གཞི་དེ་ཀུན་རྫོབ་བདེན་པ་ཡིན་པར་འཇོག་པ་ནི་མ་རིག་པའི་ངོར་བདེན་པའི་སྒོ་ནས་འཇོག་ཀྱང་མ་རིག་པས་ཀུན་རྫོབ་བདེན་པ་ཡིན་པར་རྟོགས་མི་སྲིད་པ་མ་ཟད་བརྡ་བྱང་གི་བློས་ཀྱང་ཀུན་རྫོབ་བདེན་པ་ཡིན་པར་མ་རྟོགས་པའི་ཕྱིར། དེར་ཐལ། ཀུན་རྫོབ་བདེན་པ་ཡིན་པར་རྟོགས་པ་ལ་མ་རིག་པའི་ངོ་ཙམ་དུ་བདེན་པར་རྟོགས་དགོས། དེ་རྟོགས་པ་ལ་ཀུན་རྫོབ་ལ་བདེན་གྲུབ་ཁེགས་དགོས་པ་གང་ཞིགབརྡ་བྱང་གི་བློ་དེས་བདེན་གྲུབ་མ་ཁེགས་པའི་ཕྱིར། དང་པོ་གང་ཞིགགྲུབ་སྟེ། བུམ་སོགས་ཀུན་རྫོབ་བདེན་པ་ཡིན་པར་རྟོགས་པ་ལ། བུམ་སོགས་ལ་ཀུན་རྫོབ་བདེན་པ་ཞེས་པའི་ཚིག་ཟུར་གྱི་བདེན་པ་ལ་དེ་ཡིན་པར་འཇོག་པ་ན་མ་རིག་པ་སོགས་ཀྱི་བློ་ངོར་བདེན་པས་བདེན་པ་ཡིན་པར་འཇོག་དགོས་ཀྱི་དོན་ལ་བདེན་པར་འཇོག་ཏུ་མེད་པར་རྟོགས་དགོས་པའི་ཕྱིར། རྟགས་གྲུབ་ཅིང་ཁྱབ་སྟེ། དེ་ལྟར་མ་རིག་པའི་ངོར་བདེན་པས་བདེན་པར་འཇོག་དགོས་ཀྱི་དོན་ལ་མི་བདེན་པར་རྟོགས་པ་ན་བློ་ཀུན་རྫོབ་པའི་ངོར་བདེན་ཞེས་བློ་ཀུན་རྫོབ་པའི་ངོ་ལ་མོ་སྦྱར་ན་གཞི་དེ་ཀུན་རྫོབ་བདེན་པའི་ཚིག་ཟུར་གྱི་བདེན་པ་ཡིན་པར་མི་འགྲུབ་ཅིང་དོན་ལ་རྫུན་པ་འགྲོ་ལུགས་རྟོགས་དགོས་པའི་ཕྱིར། དེར་ཐལ། ཀུན་རྫོབ་བདེན་པ་ཞེས་པའི་ཚིག་ཟུར་གྱི་ཀུན་རྫོབ་དེ་མ་རིག་པ་ལ་བྱས་ནས་དེའི་ངོར་བདེན་པ་གཅིགཀུན་རྫོབ་བདེན་པ་ཞེས་པའི་སྐབས་ཀྱི་བདེན་ཚུལ་ཡིན་པའི་ཕྱིར། རྣམ་བཤད་ལས། བུམ་པ་སོགས་ལ་ཀུན་རྫོབ་བདེན་པ་ཞེས་པའི་ཚིག་ཟུར་གྱི་བདེན་པ་དེ་ཡིན་པར་འཇོག་པ་ན། བློ་ངོར་བདེན་པར་འཇོག་པོ་དང་། དོན་ལ་བདེན་པར་འཇོག་པ་གཉིས་ལས། དོན་ལ་མི་བདེན་པར་མི་འཇོག་པར་བློ་བདེན་འཛིན་ཀུན་རྫོབ་པའི་ངོ་ཉིད་དུ་བདེན་པར་བཞག་དགོས་པར་མཐོང་བ་ན། གཟུགས་སོགས་བདེན་འཛིན་གྱི་ངོར་བདེན་ཞེས་བདེན་འཛིན་གྱི་ངོར་ཞེས་པའི་ཁྱད་པར་དེ་མ་སྦྱར་ན་གཟུགས་སོགས་བདེན་པ་ཡིན་པར་མི་འགྲུབ་ཅིང་། དོན་ལ་རྫུན་པ་ཡིན་པར་མཐོང་དགོས་པའི་གནད་ཀྱིས་སོ། །ཞེས་གསུངས་པའི་ཕྱིར། སྣང་སྟོང་གཉིས་ཚོགས་ཀྱི་སྒྱུ་མི་སྣང་ཡོང་དངོས་སུ་མི་འཛིན་པའི་བློ་ཡང་ཡོད་ལ། དེས་ནི་སྣང་སྟོང་གཉིས་ཚོགས་ཀྱི་སྒྱུ་མ་དེ་ཤུགས་ལ་རྟོགས་པར་ཤེས་པར་བྱའོ། །རྩ་བར་འདོད་ན། བུམ་སོགས་ཆོས་ཅན། དགྲ་བཅོམ་གཉིས་དང་དག་པའི་སློབ་པ་འཕགས་པའི་རྗེ་ཐོབ་ཡེ་ཤེས་ཀྱི་ངོར་ཀུན་རྫོབ་བདེན་པ་མ་ཡིན་པར་ཐལ། དེའི་ངོར་བུམ་སོགས་བདེན་པ་མ་ཡིན་པའི་ཕྱིར། ཁྱབ་པ་ཁས། རྟགས་དེར་ཐལ། དེ་འདྲའི་རྗེས་ཐོབ་ཡེ་ཤེས་ཀྱིས་བུམ་སོགས་བདེན་པར་མི་འཛིན་པའི་ཕྱིར། དེར་ཐལ། ཁྱོད་བདེན་འཛིན་སྤངས་པའི་གང་ཟག་གི་རྗེས་ཐོབ་ཡེ་ཤེས་ཡིན་པའི་ཕྱིར། རང་འགྲེལ་ལས། དེ་ཡང་ཉོན་མོངས་དང་རང་སངས་རྒྱས་དང་བྱང་ཆུབ་སེམས་དཔའ་ཉོན་མོངས་ཅན་གྱི་མ་རིག་པ་སྤངས་པ་གཟུགས་སོགས་འདུ་བྱེད་རྣམས་གཟུགས་བརྙན་ལ་སོགས་པ་སྣང་བ་ནི་བྱེད་བཞིན་སོགས་ཀྱིསཾ་སྟོང་པའི་སྒོ་ནས་ཡོད་པ་ཉིད་དང་འདྲ་བར་གཟིགས་པ་རྣམཾས་ལ། གཟུགས་སོགས་སྣང་གནས་མི་མཐུན་ཀྱང་བདེན་འཛིན་ལ་སྣང་གནས་མཐུན་པར་སྣང་བའི་བཅོས་མའི་རང་བཞིན་དུ་སྣང་བ་ཡིན་གྱི་དེ་དག་གི་ངོར། བདེན་པ་མ་ཡིན་ཏེ། དེ་དག་ལ་གཟུགས་སོགས་བདེན་པར་མངོན་པར་རློམ་པ་མེད་པའི་ཕྱིར་རོ། །ཞེས་གསུངས་པའི་ཕྱིར། བྱས་པ་ལ་ཁོ་ན་རེ། རྩ་བར་བུམ་སོགས་དགྲ་བཅོམ་སོགས་ཀྱི་རྗེས་ཐོབ་ཡེ་ཤེས་ཀྱི་ངོར་ཀུན་རྫོབ་བདེན་པ་མིན་པར་འདོད་པ་ཡིན་ཏེ། བུམ་སོགས་དེ་འདྲའི་རྗེས་ཐོབ་ཡེ་ཤེས་ཀྱི་ངོར་ཀུན་རྫོབ་ཙམ་ཡིན་གྱི་ཀུན་རྫོབ་བདེན་པ་མ་ཡིན་པའི་ཁྱད་པར་འཐད་པའི་ཕྱིར་ཏེ། རང་འགྲེལ་ལས། དེ་ལས་གཞན་པ་དགྲ་བཅོམ་པ་ལ་སོགས་པ་རྣམས་ལ་ནི་གཟུགས་སོགས་ནི་སྒྱུ་མ་ལ་སོགས་པ་ལྟར་རྟེན་ཅིང་འབྲེལ་བར་འབྱུང་བ་ཉིད་ཀྱིས་སྟེ་ལྟོས་ནས་གྲུབ་པ་ཙམ་ཡིན་པའི་སྒོ་ནས་ཀུན་རྫོབ་ཙམ་དུ་འགྱུར་རོ། །ཞེས་གསུངས་པའི་ཕྱིར་ན་མ་ཁྱབ་སྟེ། ལུང་དེས་བུམ་སོགས་དེ་འདྲའི་ཡེ་ཤེས་དེའི་ངོར་ཀུན་རྫོབ་བདེན་པ་མིན་པར་ཀུན་རྫོབ་ཙམ་ཡིན་པར་བསྟན་པ་མ་ཡིན་པའི་ཕྱིར། དེར་ཐལ། ལུང་དེས་བུམ་སོགས་ཡེ་ཤེས་དེའི་ངོར་རྫུན་པ་ཀུན་རྫོབ་སྒྱུ་མ་ལྟ་བུ་ཙམ་ཡིན་གྱི་མ་བཅོས་པའི་བདེན་གྲུབ་མ་ཡིན་པར་བཤད་པ་ཙམ་ཡིན་པའི་ཕྱིར། དེར་ཐལ། ཉན་རང་དགྲ་བཅོམ་དང་དག་ས་བའི་རྗེས་ཐོབ་ཡེ་ཤེས་གསུམ་གྱི་ངོར་མི་བདེན་པས་ན་དངོས་པོ་རྣམས་རྟོགས་པས་བཅོས་མ་ཙམ་ཡིན་པ་དང་། གང་ཟག་དེ་གསུམ་གྱི་ཀུན་རྫོབ་གྱི་བློ་ངོར་མི་བདེན་པས་ན་ཀུན་རྫོབ་བདེན་པ་ཞེས་མ་གསུངས་པར་ཀུན་རྫོ་བ་ཙམ་ཞེས་གསུངས་པ་ཡིན་པའི་ཕྱིར། ལུང་དེའི་དོན་ནི་རྣམ་བཤད་ལས། གང་ཟག་གསུམ་པོ་གང་གི་ངོར་མི་བདེན་པའི་རྟོགས་པས་རང་ངོས་ནས་གྲུབ་པ་ཡིན་པར་བཅོས་ནས་བཻཞག་པའི་བཅོས་མར་གྱུར་པའི་དངོས་པོ་རྣམས་ནི། གང་ཟག་གསུམ་པོ་དེའི་བློ་ཀུན་རྫོབ་པའི་ངོར་མི་བདེན་པས་ན་ཀུན་རྫོབ་ཙམ་ཞེས་བྱའོ་སྟེ་ཞེས་གསུངས་ཀྱི་དེ་གསུམ་གྱི་ངོར་ཀུན་རྫོབ་བདེན་པ་མ་ཡིན་པར་ཀུན་རྫོབ་ཙམ་ཡིན་ཞེས་གསུངས་པ་མ་ཡིན་ནོ། །ཞེས་གསུངས་པའི་ཕྱིར་རོ། །རྩ་བ་བུམ་སོགས་དེ་འདྲའི་རྗེས་ཐོབ་ཡེ་ཤེས་ཀྱི་ངོར་ཀུན་རྫོབ་བདེན་པ་མ་ཡིན་པར་འདོད་ན། བུམ་སོགས་བདེན་པར་མ་གྲུབ་ཀྱང་བདེན་འཛིན་གྱི་བློ་ཀུན་རྫོབ་པའི་ངོར་བདེན་གྲུབ་ཏུ་ཡོད་ཚུལ་མཁྱེན་པའི་རྗེས་ཐོབ་ཡེ་ཤེས་གསུམ་མེད་པར་ཐལ། དེ་ལྟར་མཁྱེན་པའི་རྗེས་ཐོབ་ཡེ་ཤེས་ཡོད་ན་ནི་ཡེ་ཤེས་དེས་གཟུགས་སོགས་སྤྱིར་མི་བདེན་ཡང་མ་རིག་པའི་ངོར་བདེན་གྲུབ་ཏུ་ཡོད་པས་ཀུན་རྫོབ་བདེན་པ་ཡིན་པར་བཞག་པར་རྟོགས་པར་འགྱུར་ལ་དེ་ལྟར་རྟོག་པ་དེ་ནི་རྗེས་ཐོབ་ཡེ་ཤེས་དེའི་ངོར་གཟུགས་སོགས་ཀུན་རྫོབ་བདེན་པ་ཡིན་པའི་དོན་གཅིག་ཡིན་པ་གང་ཞིགཁྱོད་ཀྱི་ལུགས་ལ་དེ་འདྲའི་རྗེས་ཐོབ་ཡེ་ཤེས་ཀྱི་ངོར་བུམ་སོགས་ཀུན་རྫོབ་བདེན་པ་མ་ཡིན་པའི་ཕྱིར། འདོད་ན། བློ་དེས་གཟུགས་སོགས་བདེན་པར་མ་བཟུང་ན་བློ་དེའི་ངོ་ནས། བློ་གཞན་གྱིས་གཟུགས་སོགས་བདེན་པར་མཐོང་བ་དེ་སྣང་བ་མེད་དགོས་པར་ཐལ། རང་ཉིད་ཀྱིས་གཟུགས་སོགས་བདེན་པར་མི་འཛིན་པའི་རྗེས་ཐོབ་ཡེ་ཤེས་གསུམ་གྱིས་བདེན་འཛིན་གྱི་ངོར་གཟུགས་སོགས་བདེན་པར་ཡོད་པ་དེ་མི་མཁྱེན་པའི་ཕྱིར། རྟགས་ཁས། འདོད་ན། གང་ཟག་དེ་གསུམ་གྱི་རྒྱུད་ལ་གཞན་རྒྱུད་ཀྱི་བདེན་འཛིན་སོགས་གཞན་སེམས་ཤེས་པའི་མངོན་ཤེས་མེད་པར་ཐལ། གཞན་སེམས་ཤེས་པས་ནི་རང་གིས་ཤེས་རྒྱུའི་བློ་དེ་བློ་དེ་ལ་སྣང་བའི་ཡུལ་དང་འབྲེལ་བའི་སྒོ་ནས་ཤེས་དགོས་ཀྱི་ཡུལ་དེ་མ་མཁྱེན་པར་དེའི་ཡུལ་ཅན་ཡན་གར་བ་མཁྱེན་ཚུལ་མེད་པའི་ཕྱིར་ཏེ། བུམ་པ་ལ་མ་ལྟོས་པར་བུམ་པ་འཛིན་ཤེས་པ་གཟུང་དུ་མེད་པ་གཞིན་ཡིན་པའི་ཕྱིར་རོ། །གཞན་ཡང་དཀོན་མཆོག་སྤྲིན་དང་གཟུངས་རྒྱལ་གྱིས་ཞུས་པ་ལས། ཆོས་ཐམས་ཅད་ནི་བདེན་པའི་སྤྲོས་པ་མེད་པ་ཡིན་ནའང་སེམས་ཅན་རྣམས་ནི་ཆོས་རྣམས་བདེན་པའི་སྤྲོས་པ་ལ་དགའོ་སྟེ་ཞེན་ནོ་ཞེས་ཐུགས་ཀྱི་དགོངས་ནས་དེའི་ཕྱིར་བདེན་གྲུབ་ཏུ་ཞེན་པའི་སེམས་ཅན་རྣམས་ལ་དེ་བཞིན་གཤེགས་པའི་ཐུགས་རྗེ་ཆེན་པོ་སྐྱེའོ། །ཆོས་ཐམས་ཅད་རང་བཞིན་གྱིས་སྟོང་པ་ཡིན་ནོ་སེམས་ཅན་རྣམས་ནི་ཆོས་རྣམས་རང་བཞིན་གྱིས་གྲུབ་པར་ལྟ་བ་ལཾ་ཞེན་ཏོ། ཞེས་དགོངསཾ་ནས་དེའི་ཕྱིར་སེམས་ཅན་ལ་དེ་བཞིན་གཤེགས་པའི་ཐུགས་རྗེ་སྐྱེའོ་ཞེས་སོགས་སེམས་ཅན་ལ་ཕྱིན་ཅི་ལོག་གི་འཁྲུལ་བ་དང་ལྡན་པའི་རྒྱུན་འཛིན་གྱིས་སངས་རྒྱས་ཀྱི་སྙིང་རྗེ་སྐྱེ་ཚུལ་བསྟན་པ་དེ་མི་འཐད་པར་ཐལ། སེམས་ཅན་གྱི་འཁྲུལ་བ་བདེན་སྣང་དེ་སངས་རྒྱས་ལ་མི་སྣང་བའི་ཕྱིར། ཁྱབ་སྟེ། སེམས་ཅན་ལ་སྣང་བའི་བདེན་སྣང་དེ་སངས་རྒྱས་ལ་མི་སྣང་ན་ཐུགས་རྗེ་སྐྱེ་བའི་རྒྱུ་འཁྲུལ་བའི་བློ་ཡང་མི་སྣང་དགོས་པའི་ཕྱིར་རོ། །འདོད་མི་ནུས་ཏེ། སྟོང་ཐུན་ལས། བློ་དེས་བདེན་པར་མ་གཟིགས་ཀྱང་དེའི་ངོ་ན། བློ་གཞན་གྱིས་བདེན་པར་མཐོང་བ་མེད་མི་དགོས་སོ། །ཞེས་གསུངས་པའི་ཕྱིར་རོ། །དེས་ན་བློ་དེ་ལ་སྣང་ན་དེ་བློ་དེས་བཟུང་བ་དང་གཞལ་བའི་མ་ཁྱབ་པར་ཐལ། གང་ཟག་དེ་གསུམ་གྱི་རྗེས་ཐོབ་ཡེ་ཤེས་ལ་གཟུགས་སོགས་བདེན་པར་སྣང་ཡང་བདེན་པར་མ་བཟུང་བས་ཕྱིར་དང་། སྤྱིར་དབང་ཤེས་ལ་ཡང་དེ་ལྟར་ཡིན་པའི་ཕྱིར་རོ། །དང་པོ་གྲུབ་སྟེ། སྟོང་ཐུན་ལས། འགྲེལ་བའི་ཀུན་རྫོབ་ཙམ་དུ་འགྱུར་རོ་ཞེས་པ་དེའི་དོན་ནི། དགྲ་བཅོམ་དང་དག་ས་བའི་འོཕགས་པ་དེ་དག་གི་རྒྱུད་ལ་བློ་གང་གི་ངོར་བདེན་པསཾ་ཀུན་རྫོབ་བདེན་པ་ཡིན་པར་འཇོག་པའི་བློ་ཀུན་རྫོབ་པོ་མེད་དེ། འཕགས་པ་དེ་དག་གིས་བདེན་འཛིན་མ་ལུས་པར་སྤངས་པས་ན་གཟུགས་སོགས་རྣམས་ཀུན་རྫོབ་ཙམ་དུ་གཟིགས་ཀྱི་བདེན་པར་ནམཾ་ཡང་མ་གཟིགས་པ་སྟེ་མི་འཛིན་པའི་ཕྱིར་ཞེས་པའི་དོན་ཡིན་ལཾ། ཞེས་དང་། རང་འགྲེལ་ལསཾ། འདུ་བྱེད་རྣམས་ནི་སྣང་གནས་མཐུན་པ་མི་མཐུན་པ་དཔེར་ན་གཟུགས་བརྙན་ལ་སོགས་པའི་ཡོད་པ་དང་འདྲ་བར་གཟིགས་པའི་འཕགས་པ་དག་ས་བ་སོགས་རྣམསཾ་ལ། ”ཞེས་དང་། རྣམ་བཤད་ལཾས། འདུས་བྱས་ཐམས་། ཅད་གཟིགས་བརྙན་བཞིན་དུ་རང་བཞིན་གྱིས་སྟོང་ཡང་རང་བཞིན་གྱིས་གྲུབ་པ་དེར་སྣང་བ་ཡིན་པརཾ་མངོན་སུམ་དུ་རྟོགས་པ་ནི་ཁྱད་པར་གཅིག་གོ། ཞེས་གསུངས་པའི་ཕྱིར་རོ། །ལུང་དེ་གསུམ་ལ་ཁྱབ་སྟེ། ལུང་དེ་གསུམ་གས་དག་ད་བ་སོགས་ལ་གཟུགས་སོགས་དེར་སྣང་དང་དེས་སྟོང་གཉིས་ཚོགས་ཡིན་པར་བཤད་པའི་ཕྱིར་རོ། །འོ་ན་རྣམ་མཁྱེན་ལ་ཡང་གཟུགས་སོགས་བདེན་པར་སྣང་ཡང་བདེན་པས་སྟོང་པའི་གཉིས་ཚོགས་སྒྱུ་མ་ལྟར་སྣང་བ་ཡོད་པར་ཐལ། །གང་ཟག་གསུམ་ལ་དེའི་ཕྱིར་ན་ཁྱབ་པ་འདོད་མི་ནུས་ཏེ། གང་ཟག་གསུམ་ལ་དེ་ལྟར་སྣང་བ་ཡོད་ལ་སངས་རྒྱས་ལ་གཟུགས་སོགས་བདེན་པར་སྣང་བ་མེད་ཀྱང་གཞན་ལ་བདེན་པར་སྣང་བ་ལྟར་མ་གྲུབ་པའི་རྫུན་པར་སྣང་བ་ཡོད་པའི་ཕྱིར། དེར་ཐལ། གང་ཟག་གསུམ་ལ་གཟུགས་སོགས་བདེན་པར་སྣང་བ་ནི་མ་རིག་པའི་བག་ཆགས་ཀྱི་དབང་གིས་ཡིན་ལ། སངས་འཕགས་ལ་འཁྲུལ་བ་ཐམས་ཅད་ཟད་པའི་བདེན་པར་མི་སྣང་ཡང་། བདེན་པར་སྣང་བ་སྣང་བའི་ཁྱད་པར་འཐད་པའི་ཕྱིར། དེར་ཐལ། སངས་འཕགས་ལ་འཁྲུལ་བའི་རྒྱུ་སེམས་ཀྱི་རྒྱུ་བ་སྟེ་རྣམ་རྟོག་སྐྱེད་བྱེད་ཀྱི་རླུང་མེད་པས་རྣམ་རྟོག་མེད་པའི་ཕྱིར་རོ། །རང་འགྲེལ་ལས། སངས་རྒྱས་རྣམས་ལ་ནི་ཆོས་ཐམས་ཅད་ཀྱི་རྣམ་པ་ཐམས་ཅད་དུ། མངོན་པར་རྫོགས་པར་ཏེ་ཡོངས་སུ་རྫོགས་པར་མངོན་སུམ་དུ་བྱང་ཆུབ་པ་སྟེ་ཁོད་དུ་ཆུད་པའི་ཕྱིར་ན་རྟོག་པས་གཞལཾ་དགོས་ཀྱི་ཆོས་མེད་པས། སེམས་དང་སེམས་ལས་བྱུང་བའི་རྒྱུ་བ་སྟེ་རྣམ་རྟོག་གཏན་ལོག་པར་འདོད་པ་ཡིན་ནོ། །ཞེས་གསུངས་པའི་ཕྱིར་རོ། །གཞན་ཡང་དགྲ་བཅོམ་གཉིས་དང་། དག་པའི་བྱང་འཕགས་ཀྱི་རྒྱུད་ཀྱི་རྗེས་ཐོབ་ཡེ་ཤེས་ཡུལ་དང་བཅས་པ་ཆོས་ཅན། ཀུན་རྫོབ་མ་ཟད་ཀུན་རྫོབ་བདེན་པར་ཡིན་པར་ཐལ། དེ་ཐ་སྙད་ཀྱི་བརྡ་དང་། ཐ་སྙད་ཀྱི་དོན་དང་། ཐ་སྙད་ཀྱི་ཤེས་པ་དང་། ཐ་སྙད་པའི་ཤེས་བྱ་བཞི་པོ་གང་རུང་ཡིན་པའི་ཕྱིར། དེར་ཐལ། །ཐ་སྙད་པའི་བརྡ་ནི་ཀུན་རྫོབ་བརྗོད་བྱར་བྱེད་པའི་རྗོད་བྱེད་ཀྱི་སྒྲ་དང་། ཐ་སྙད་ཀྱི་དོན་ནི་ཀུན་རྫོབ་བདེན་པ་བརྗོད་བྱར་བྱེད་པའི་སྒྲ་དེའི་བརྗོད་བྱའི་དོན་ཐམས་ཅད་དང་། ཐ་སྙད་ཀྱི་ཤེས་པ་ནི་ཀུན་རྫོབ་བདེན་པའི་ཐ་སྙད་ཚད་མ་རྣམས་དང་། ཐ་སྙད་པའི་ཤེས་བྱ་ནི་ཐ་སྙད་ཤེས་པའི་རྙེད་དོན་ཐམས་ཅད་ཡིན་པ་གང་ཞིགདེ་འདྲའི་རྗེས་ཐོབ་ཡེ་ཤེས་ཡུལ་དང་བཅས་པ་ནི་ཐ་སྙད་ཀྱི་དོན་དང་། ཐ་སྙད་པའི་ཡུལ་གཉིས་ཀ་ཡིན་ལ། རྗེས་ཐོབ་ཡེ་ཤེས་ནི་ཐ་སྙད་པའི་ཤེས་པ་དང་། དེའི་ཡུལ་གྱི་ནང་དུ་ཐ་སྙད་ཀྱི་བརྡ་ཡང་ཡོད་པའི་ཕྱིར་རོ། །གོང་དུ་རྩ་བར་མ་ཁྱབ་ན་ཁྱབ་པར་ཐལ། དེ་བཞི་པོ་ཐམས་ཅད་ཀུན་རྫོབ་བདེན་པ་ཡིན་པར་ཟླ་བས་ཀྱང་བཞེད། མདོ་ལས་ཀྱང་གསུངས། རྗེ་རིན་པོ་ཆེས་ཀྱང་དེ་ལྟར་བཤད་པའི་ཕྱིར། རྟགས་དང་པོ་གྲུབ་སྟེ། ཚིག་གསལ་ལས། བརྗོད་བྱ་དང་རྗོད་བྱེད་དང་ཤེས་པ་དང་ཤེས་བྱ་ལ་སོགས་པ་ཐ་སྙད་མ་ལུས་པ་འདི་དག་ཐམས་ཅད་ནི་འཇིག་རྟེན་གྱི་ཀུན་རྫོབ་བདེན་པའོ། །ཞེས་གསུངས་པའི་ཕྱིར་རོ། །དེ་ལ་དོན་དམ་བདེན་པ་ནི་ཐ་སྙད་པའི་བརྡ་དང་ཐ་སྙད་ཀྱི་དོན་དང་ཤེས་པ་མིན་པ་མ་ཟད་ཐ་སྙད་པའི་ཤེས་བྱ་ཡང་མ་ཡིན་ལ། དོན་དམ་དཔྱོད་པའི་ཤེས་པ་ནི་ཐ་སྙད་པའི་ཤེས་པ་དང་། ཐ་སྙད་ཀྱི་བརྡ་མ་ཡིན་ཀྱང་ཐ་སྙད་པའི་ཤེས་བྱ་དང་ཐ་སྙད་ཀྱི་དོན་ཡིན་ནོ། །རྟགས་གཉིས་པ་གྲུབ་སྟེ། བློ་གྲོས་མི་ཟད་པའི་མདོ་ལས། དེ་ལ་ཀུན་རྫོབ་བདེན་པ་གང་ཞེ་ན། ཇི་སྙེད་དུ་འཇིག་རྟེན་གྱི་ཐ་སྙད་ཡི་གེ་དང་སྒྲ་དང་བརྡས་བསྟན་པའོ། །ཞེས་གསུངས་པའི་ཕྱིར། བརྡས་བསྟན་པ་ནི་ཐ་སྙད་ཀྱི་བརྡའི་བརྗོད་བྱའོ། །དེ་བཞིན་དུ་དཀོན་བརྩེགས་ཀྱི་བྱང་སེམས་ཀྱི་སྡེ་སྣོད་སོགས་དུ་མ་ལས་བཤད་དོ། །རྟགས་གསུམ་པ་གྲུབ་སྟེ། རིགས་པའི་རྒྱ་མཚོ་ལས། རྗོད་བྱེད་ཐ་སྙད་པ་སོགས་ཐ་སྙད་པའི་དོན་བཞི་པོ་ཐམས་ཅད་ཀུན་རྫོབ་བདེན་པ་ཡིན་པར་གསུངས་པས། ཞེས་གསུངས་པའི་ཕྱིར། བྱས་པ་ལ་ཁོ་ན་རེ། མྱུ་གུ་བདེན་མེད་ཆོས་ཅན། •ཀུན་རྫོབ་བདེན་པ་ཡིན་པར་ཐལ། དེ་ཐ་སྙད་པའི་དོན་ཡིན་པའི་ཕྱིར། དེར་ཐལ། དེ་སྒྲ་རྟོག་གང་རུང་གི་ཡུལ་ཡིན་པའི་ཕྱིར་ན་མ་ཁྱབ་སྟེ། སྟོང་ཉིད་སྟོན་པའི་སྒྲ་ནི་ཐ་སྙད་ཀྱི་བརྡ་མ་ཡིན་པས་སྒྲའི་ཡུལ་ལ་ཐ་སྙད་པའི་དོན་ཡིན་པས་མ་ཁྱབ། སྟོང་ཉིད་རྟོགས་པའི་རྟོག་པ་ཐ་སྙད་ཤེས་པ་མ་ཡིན་པས་རྟོག་པའི་ཡུལ་ཡིན་ན་ཐ་སྙད་པའི་ཤེས་བྱ་ཡིན་པས་མ་ཁྱབ་པའི་ཕྱིར། ཁྱོད་རང་ལ་འོ་ན། རྟོག་པ་ཡིན་ན་ཐ་སྙད་པའི་བློ་ཡིན་དགོས་པར་ཐལ། རྟོག་པའི་ཡུལ་ཡིན་ན་ཐ་སྙད་པའི་ཡུལ་ཡིན་དགོས་པའི་ཕྱིར། རྟགས་ཁས། འདོད་ན། མྱུ་གུ་བདེན་མེད་དུ་རྟོགས་པའི་རིགས་ཤེས་རྗེས་དཔག་ཆོས་ཅན། ཐ་སྙད་པའི་བློ་ཡིན་པར་ཐལ། རྟོག་པ་ཡིན་པའི་ཕྱིར། ཁྱབ་པ་ཁས། འདོད་ན། དེ་འདྲའི་རྗེས་དཔག་ཆོས་ཅན། ཐ་སྙད་པའི་ཚད་མ་ཡིན་པར་ཐལ། ཐ་སྙད་པའི་བློ་ཡིན་པའི་ཕྱིར་རོ། །ཡང་ཁ་ཅིག་ན་རེ། ཀུན་རྫོབ་བདེན་པ་ཞེས་པའི་ཀུན་རྫོབ་དང་། ཀུན་རྫོབ་ཏུ་ཡོད་པ་ཞེས་པའི་ཀུན་རྫོབ་གཉིས་དོན་གཅིག་ཟེར་ན། འོ་ན་ཀུན་རྫོབ་ཏུ་ཡོད་པ་ཞེས་པའི་ཚིག་ཟུར་གྱི་ཀུན་རྫོབ་ལ་ཡུལ་ཅན་གྱི་ཤེས་པ་ཁོ་ནས་ཁྱབ་དུཔར་ཐལ། ཀུན་རྫོབ་བདེན་པ་ཞེས་པའི་ཚིག་ཟུར་གྱི་ཀུན་རྫོབ་ལ་ཤེས་པ་ཁོ་ནས་ཁྱབ་པའི་ཕྱིར། ཁྱབ་པ་དེ་གཉིས་དོན་གཅིག་ལ་ཁས། རྟགས་བཤད་ཟིན། འདོད་མི་ནུས་ཏེ། ཀུན་རྫོབ་ཡོད་པ་ཞེས་པའི་ཀུན་རྫོབ་ལ་ཕན་ཚུན་ལྟོས་པ་དང་། བརྗོད་བྱ་རྗོད་བྱེད་དང་། ཤེས་པ་དང་ཤེས་བྱ་སོགས་དུ་མ་ཡོད་པའི་ཕྱིར་ཏེ། ཀུན་རྫོབ་ཏུ་ཡོད་ཅེས་པ་ནི་ཐ་སྙད་པའི་བརྡ་སོགས་ཅི་རིགས་པའི་ངོ་བོར་ཡོད་པ་ལ་བྱེད་པ་ཡིན་པའི་ཕྱིར། ཚིག་གསལ་ལས། ཡང་ན་ཀུན་རྫོབ་ནི་བུམ་པ་བྱས་པ་ལ་བརྟེན་ནས་གྲུབ། བུམ་པའི་བྱས་པ་བུམ་པ་ལ་བརྟེན་ནསཾ་གྲུབ་པོ་སོགསཾ་ཕན་ཚུན་བརྟེན་པ་ཡིན་པས་ན་ཀུན་རྫོབ་ཅེས་བྱ་སྟེ། ཕན་ཚུན་བརྟེན་པ་ཡིན་པ་ཉིད་ཀྱིས་ན་ཀུན་རྫོབ་པོ་ཞེས་བྱ་བའི་དོན་ནོ། །ཡང་ན་ཀུན་རྫོབ་ནི་བརྡ་སྟེ། འཇིག་རྟེན་གྱི་ཐ་སྙད་ལ་ཀུན་རྫོབ་པོ། །ཞེས་བྱ་བའི་ཐ་ཚིག་གོ། གཉིས་པོ་དེ་ཡང་ཕྱི་མ་ནི་ཐ་སྙད་པའི་བརྗོད་པ་སྒྲ་དང་སྔ་མ་ནི་ཐ་སྙད་པའི་བརྗོད་བྱ་དང་ཐ་སྙད་པའི་ཤེས་པོ་དང་ཐ་སྙད་པའི་ཤེས་བྱ་ལ་སོགས་པའི་མཚན་ཉིད་དེ་རང་བཞིན་ཅན་ནོ། །ཞེས་གསུངས་པའི་ཕྱིར་རོ། །ཡང་ཁ་ཅིག་ན་རེ། ཀུན་རྫོབ་ཀྱི་སྒྲ་དོན་ནི་རྫུན་པ་ཁོ་ན་ལ་བཤད་དགོས་ཟེར་ན། དེ་མི་འཐད་པར་ཐལ། ཀུན་རྫོབ་ཡིན་ན་རྫུན་པ་ཡིན་པས་ཁྱབ་ཀྱང་། ཀུན་རྫོབ་ཀྱི་སྒྲ་བཤད་དེ་རྫུན་པ་ཁོ་ནའི་སྟེང་ནས་འཆད་མི་དགོས་པའི་ཕྱིར། དེར་ཐལ། ཀུན་རྫོབ་ཀྱི་སྐད་དོད་སཾ་བྲི་ཏ་ཞེས་པ། ཡང་དག་པར་སྒྲིབ་པ་དང་། བསམ་བསྟན་པ་དང་། གདངས་པ་དང་། བརྐྱངས་པ་དང་། དོག་པ་སོགས་ལ་འཇུག་ཅིང་། དཕལ་ལྡན་ཟླ་པས་ཀྱང་ཀུན་རྫོབ་ཀྱི་སྒྲ་དོན་ནི། དེ་ཁོ་ན་ཉིད་ལ་སྒྲིབ་པ་དང་། ཕན་ཚུན་བརྟེན་པའི་དོན་དང་། འཇིག་རྟེན་གྱི་ཐ་སྙད་གསུམ་ལ་བཤད་པའི་ཕྱིར། ལམ་རིམ་ལས། ཚིག་གསལ་ལས་ཀུན་རྫོབ་ཀྱི་སྒྲ་བཤད་ལ་དེ་ཁོ་ན་ཉིད་ལ་སྒྲིབ་པ་དང་། ཕན་ཚུན་བརྟེན་པའི་དོན་དང་། འཇིག་རྟེན་ཐ་སྙད་གསུམ་ལ་བཤད་ཅིང་། ཞེས་གསུངས་པའི་ཕྱིར། གོང་གི་ཐལ་འགྱུར་གཉིས་པོ་ལ་ཁྱབ་སྟེ། ཀུན་རྫོབ་ཀྱི་སྒྲ་བཤད་གསུམ་གྱི་ནང་ནས་སྒྲ་བཤད་བར་བ་ཕན་ཚུན་བརྟེན་པ་ཡིན་པར་རྟོགས་ན་ཀུན་རྫོབ་དེ་རྫུན་པར་རྟོགས་དགོས་པས་སྒྲ་དོན་དེ་ཉིད་རྫུན་པའི་སྟེང་ནས་བཤད་པ་ཡིན་ཀྱང་། སྒྲ་དོན་གཞན་གཉིས་རྟོགས་ན་རྫུན་པ་ཡིན་པར་རྟོགས་པས་མ་ཁྱབ་པས་དེ་གཉིས་ནི་ཀུན་རྫོབ་ཀྱི་སྒྲ་དོན་དེ་རྫུན་པར་བཤད་པའི་སྒྲ་དོན་མ་ཡིན་པའི་ཕྱིར། དེར་ཐལ། རྗེ་རིན་པོ་ཆེས་ཀུན་རྫོབ་ཀྱི་སྒྲ་བཤད་དེ་གསུམ་བཤད་པའི་སྐབས་སུ་སྒྲ་བཤད་བར་བ་ཕན་ཚུན་བརྟེན་པ་ཁོ་ན་ལ་རྫུན་པའི་དོན་དུ་བཤད་ནས་སྒྲ་དོན་གཞན་གཉིས་རྫུན་པ་ལ་ཡང་མ་བཤད་པའི་ཕྱིར། རིགས་པའི་རྒྱ་མཚོ་ལས། ཡང་ན་ཀུན་རྫོབ་ཅེས་པའི་དོན་ནི་ཕན་ཚུན་བརྟེན་པའི་དོན་ནོ། སྒྲ་བཤད་ཚུལ་འདི་ནི་ཀུན་རྫོབ་རྣམས་ནི་ཕན་ཚུན་བརྟེན་ནས་གྲུབ་དགོས་པས་རོང་ལཾ་ཚུགས་ཐུབ་ཀྱི་རང་བཞིན་ཡོད་པ་མི་བདེན་ཞེས་པའི་དོན་ནོ། །ཞེས་གསུངས་པའི་ཕྱིར། བྱས་པ་ལ་ཁོ་ན་རེ། ཕན་ཚུན་བརྟེན་པ་ཡིན་ན་ཀུན་རྫོབ་བདེན་པ་ཡིན་དགོས་པར་ཐལ། རིགས་པའི་རྒྱ་མཚོའི་ལུང་དོན་འཐད་པའི་ཕྱིར་ན། མ་ཁྱབ་སྟེ། དེ་ནི་ཀུན་རྫོབ་ཀྱི་སྒྲ་བཤད་ཡིན་ལ་སྒྲ་བཤད་ལ་ཁྱབ་པ་ཡོད་མི་དགོས་པའི་ཕྱིར། རྩ་བར་འདོད་ན། ཆོས་ཉིད་ཆོས་ཅན། ཀུན་རྫོབ་བདེན་པ་ཡིན་པར་ཐལ། ཕན་ཚུན་བརྟེན་པ་ཡིན་པའི་ཕྱིར། དེར་ཐལ། ལྟོས་གྲུབ་ཡིན་པའི་ཕྱིར། དེར་ཐལ། གཞི་གྲུབ་པའི་ཕྱིར། དེ་ལ་ཁོ་ན་རེ། བུམ་པ་དེ་འཇིག་རྟེན་ཤེས་ངོ་ལ་ལྟོས་ཏེ་ཡང་དག་ཀུན་རྫོབ་ཏུ་བཞག་ཀྱང་སྐྱོན་མེད་པར་ཐལ། མ་རིག་པ་དང་དེས་བསླད་པའི་ཤེས་པའི་ངོར་བུམ་སོགས་སྣང་གནས་མཐུན་པའི་ཡང་དག་པ་ཡིན་པ་དེ་ཀུན་རྫོབ་བདེན་པའི་སྒྲ་དོན་ཡིན་པར་འཐད་པའི་ཕྱིར་ཞེ་ན། སྟོང་ཐུན་ལས། འཇིག་རྟེན་ཤེས་ངོ་ལ་གཟུགས་བརྙན་སོགས་སྣང་གནས་མི་མཐུན་པས་ན་དེའི་ངོར་རྫུན་པ་དང་། ཀ་བུམ་སོགས་འཇིག་རྟེན་ཤེས་ངོ་ལ་སྣང་གནས་མཐུན་པས་ན་དེའི་ངོར་ཡང་དག་ཡིན་པས་འཇིག་རྟེན་ཤེས་ངོ་ལ་ལྟོས་ནས་ཀུན་རྫོབ་ལ་ཡང་ལོག་གཉིས་སུ་དབྱེ་བ་འཐད་ལ། ཀུན་རྫོབ་ཅེས་པའི་དོན་ནི་རྫུན་པ་ལ་བྱེད་པ་ཡིན་ཞིང་། འཇིག་རྟེན་ཤེས་ངོས་ནས་བུམ་སོགས་རྫུན་པ་མིན་པས་དེའི་ངོར་ཀུན་རྫོབ་མིན་ཕྱིར་འཇིག་རྟེན་ཤེས་ངོ་ལ་ལྟོས་དེ་ཡང་དག་འཇོག་ཏུ་མེད་གསུངས་པས་ན་མ་ཁྱབ་པ་སྟོང་ཐུན་གྱི་དགོངས་པ་ཡིན་པར་སྣང་ཡང་། རང་རེས་གཞི་དེ་འཇིག་རྟེན་ཤེས་ངོ་ལ་བདེན་པ་ཡང་ཡིན། གཞི་དེ་སྤྱིར་ཀུན་རྫོབ་ཀྱང་ཡིན་ན་འཇིག་རྟེན་ཤེས་ངོར་རྫུན་པ་མ་ཡིན་ཀྱང་འཇིག་རྟེན་ཤེས་ངོར་ཡང་དག་ཀུན་རྫོབ་ཡོད་པར་འདོད་རིགས་ཚུལ་གཅིག་ཀྱང་ཡོད་པས་འདོད་བྱས་པ་ལ། ཁོ་ན་རེ། བུམ་པ་ཆོས་ཅན། འཇིག་རྟེན་ཤེས་ངོ་ལ་ལྟོས་ཏེ་ཀུན་རྫོབ་ཡིན་པར་ཐལ། དེ་འཇིག་རྟེན་ཤེས་ངོ་ལ་ལྟོས་ཏེ་ཡང་དག་ཀུན་རྫོབ་ཡིན་པའི་ཕྱིར་ན། ཁ་ཅིག་གིས་འདོད་དེ། བུམ་པ་དེ་འཇིག་རྟེན་ཤེས་ངོ་ལ་ལྟོས་དེ་བརྗོད་བྱ་ཐ་སྙད་པ་ཡིན་ལ། བརྗོད་བྱ་ཐ་སྙད་པ་ཀུན་རྫོབ་ཡིན་པའི་ཕྱིར་ཟེར་བ་ལྟར་རུང་ཙམ་ཡོད་ཀྱང་། སྟོང་ཐུན་ལས་འཇིག་རྟེན་ཤེས་ངོ་ལ་ལྟོས་ཏེ་ཡང་དག་ཀུན་རྫོབ་མེད་པར་གསུངས་པའི་རྒྱུ་མཚན་༄༅། །དབུ་མ་ལ་འཇུག་པའི་ཊི་ཀ་ཟབ་རྒྱས་ལམ་མཆོག་རབ་གསལ་སྣང་བའི་རྒྱན་ཞེས་བྱ་བ། །ནི་འཇིག་རྟེན་ཤེས་ངོར་ཡང་དག་པ་མེད་པས་མ་ཡིན་པར་དེའི་ངོར་བུམ་སོགས་རྫུན་པ་མེད་པའི་རྒྱུ་མཚན་གྱིས་ཡིན་ལ། དེས་ན་འཇིག་རྟེན་ཤེས་ངོ་ལ་ལྟོས་ཏེ་བུམ་པ་ཀུན་རྫོབ་མིན་པས་འཇིག་རྟེན་ཤེས་ངོ་ལ་ལྟོས་ནས་ཡང་དག་དང་ཀུན་རྫོབ་གཉིས་ཀ་ཡིན་པའི་ཀུན་རྫོབ་ཞིག་དེའི་ངོར་ལྟོས་ནས་འཇོག་ཏུ་མེད་པ་སྟོང་ཐུན་གྱི་དོན་དང་། རང་ལུགས་ལ་དེ་ཡོད་པ་ནི་འཇིག་རྟེན་གྱི་ཤེས་ངོར་ཡང་དག་པ་དེ་ཡོད་པས་ན་འཇིག་རྟེན་ཤེས་ངོར་ལྟོས་ནས་ཡང་དག་ཀུན་རྫོབ་ཡོད་པར་ཁས་ལེན་པ་ཡིན་གྱི་གཉིས་ཀ་ཡིན་པས་སྒོ་ནས་མ་ཡིན་པས་ན་དོན་ལ་སྟོང་ཐུན་དང་མི་འགལ་བའི་ཆེད་དུ་མ་ཁྱབ་པོ། །འདོད་མི་ནུས་ཏེ། འཇིག་རྟེན་པའི་བློ་རང་དགའ་བའི་ངོས་ནས་ཀ་བུམ་སོགས་ཀུན་རྫོབ་མ་ཡིན་པའི་ཕྱིར། མ་གྲུབ་ན། ཀ་བུམ་སོགས་འཇིག་རྟེན་རང་དགའ་བའི་བློ་གཅིག་པུ་དེའི་ངོ་ན་ཡང་དག་དང་ཀུན་རྫོབ་གཉིས་ཀ་ཡིན་པར་ཐལ། དེའི་ངོར་ཀ་བུམ་སོགས་ཡང་དག་ཡིན་པ་གང་ཞིགཀུན་རྫོབ་ཡིན་པར་ཁྱོད་རང་འདོད་པའི་ཕྱིར། འདོད་ན། བློ་དེའི་ངོར་ཀ་བུམ་སོགས་བདེན་པ་དང་རྫུན་པ་གཉིས་ཀ་ཡིན་པར་ཐལ། དེའི་ངོར་སྣང་གནས་མཐུན་པ་ཡིན་པ་གང་ཞིགདེའི་ངོར་ཀུན་རྫོབ་ཡིན་པའི་དོན་ནི་དེའི་སྣང་གནས་མི་མཐུན་པའི་རྫུན་པ་ཡིན་པ་ཡིན་པ་ལ་བྱེད་པ་ཡིན་པའི་ཕྱིར། དེ་སྐད་དུ་སྟོང་ཐུན་ལས། འཇིག་རྟེན་པའི་བློ་རང་དགའ་བའི་ངོ་ན་ཀ་བུམ་ཀུན་རྫོབ་མ་ཡིན་ཞིང་བདེན་པ་ཡིན་པའི་ཕྱིར་དང་། དེ་འདྲའི་བློ་རང་དགའ་བ་དེ་ཀཾ་བུམ་སོགསཾ་གོང་གི་ངོར་བདེན་པར་འཇོག་པའི་བློ་ཡིན་ལ། བློ་གང་གི་ངོ་ལ་ལྟོས་ནས་བདེན་པར་འཇོག་པའི་སྟེ་འཇོག་བྱེད་ཀྱི་བློ་དེ་ལ་ལྟོས་ནས་ཀ་བུམ་སོགས་རྫུན་པར་ཡང་འཇོག་ན་ཧ་ཅང་ཐལ་ལོ། །ཡང་ཁ་ཅིག་ན་རེ། མདོ་བསྟན་བཅོས་རྣམས་སུ་འཇིག་རྟེན་ཀུན་རྫོབ་ཅེས་པའི་འཇིག་རྟེན་དེ་གང་ཟག་ཡིན་ཏེ། དེ་ཡང་རྩ་ཤེས་ཀྱི་འཇིག་རྟེན་ཞེས་པའི་དོན་ཚིག་གསལ་ལས་གང་ཟག་དང་གང་ཟག་ཡང་སོ་སྐྱེའི་ལ་བཤད་པས་ན་སོ་སྐྱེ་ཡིན་ཟེར། ལ་ལ་ན་རེ། དེའི་འཇིག་རྟེན་དེ་ཤེས་པ་ཡིན་ཏེ། དེ་ཡང་ཟླ་བས་སྐབས་དུ་མར་འཇིག་རྟེན་པའི་ཤེས་པ་ཞེས་བཤད་པ་མང་བས་ན་འཇིག་རྟེན་པའི་ཤེས་པ་རང་དགའ་བ་ཡིན་ཟེར། དང་པོ་ལ་འོ་ན། སྤྱོད་འཇུག་ལས། དེ་ལ་འཇིག་རྟེན་རྣམ་གཉིས་མཐོང་། རྣམ་འབྱོར་བ་དང་ཕལ་བའོ། །རྣམ་འབྱོར་པ་ཡང་བློ་ཁྱད་ཀྱིས། གོང་མ་གོང་མ་རྣམས་ཀྱིས་གནོད། །ཅེས་གསུངས་པ་ལྟར་ཐ་སྙད་དུ་བདེན་གཉིས་འཆང་རྩོད་བྱེད་པའི་འཇིག་རྟེན་དེ་ལ་རྣམ་འབྱོར་བ་དང་ཕལ་བ་གཉིས་དང་། རྣམ་འབྱོར་བ་ལ་སྐྱེ་འཕགས་གོང་འོག་དུ་མ་མེད་པར་ཐལ། མདོ་དང་རྩ་ཤེས་ལས་བཤད་པའི་འཇིག་རྟེན་པ་དབུ་མའི་ལམ་ཉན་པ་དང་འཆད་པ་པོ་ལ་སྐྱེ་འཕགས་གཉིས་མེད་པའི་ཕྱིར། རྟགས་ཁས། འདོད་ན། ཤེར་མདོ་ལས། སྲིད་ཞི་མཉམ་ཉིད་ཀྱི་སྦྱོར་བ་སོགས་ཀྱི་སྐབས་ཀྱི་བདེན་པ་གཉིས་རུང་མི་རུང་ལ་བརྒལ་ལན་འཕགས་པ་དག་གིས་མཛད་པར་བཤད་པ་མི་འཐད་པར་ཐལ། རྩ་ཤེས་ལས་བཤད་པའི་འཇིག་རྟེན་པ་ལ་སྐྱེ་འཕགས་གཉིས་མེད་པའི་ཕྱིར། ཁྱབ་སྟེ། རྩ་ཤེས་སོགས་རིགས་ཚོགས་རྣམས་ནི་ཤེར་མདོ་རྒྱས་འབྲིང་བསྡུས་གསུམ་གྱི་དོན་གཏན་ལ་འབེབ་བྱེད་ཡིན་པའི་ཕྱིར། གཞན་ཡང་མདོ་བསྟན་བཅོས་ལས་འཇིག་རྟེན་ཀུན་རྫོབ་ཅེས་བཤད་པ་རྣམས་ཀྱི་འཇིག་རྟེན་ཡིན་ན་མ་དག་པའི་འཇིག་རྟེན་ཡིན་དགོས་པར་ཐལ། དེའི་འཇིག་རྟེན་དེ་སོ་སྐྱེ་ཡིན་པའི་ཕྱིར། འདོད་ན། རྒྱས་འབྲིང་བསྡུས་གསུམ་གྱི་མདོ་ལས་འཇིག་རྟེན་གྱི་ཐ་སྙད་དུ་ཡོད་ཀྱི་དོན་དམ་པར་མེད་ཅེས་གསུངས་པའི་འཇིག་རྟེན་ལ་སོ་སྐྱེས་ཀྱིས་ཁྱབ་པར་ཐལ། འདོད་པའི་ཕྱིར། འདོད་ན། དེའི་འཇིག་རྟེན་ལ་མི་སློབ་པ་གསུམ་གྱི་རྒྱུད་ཀྱི་ཐ་སྙད་པའི་ཡེ་ཤེས་དེ་མེད་པར་ཐལ། དེའི་འཇིག་རྟེན་ལ་མ་དག་པའི་འཇིག་རྟེན་གྱིས་ཁྱབ་པའི་ཕྱིར། འདོད་མི་ནུས་ཏེ། དེའི་འཇིག་རྟེན་ལ་སོ་སྐྱེའི་ཐ་སྙད་ཚད་མ་དང་། སློབ་མི་སློབ་ཀྱི་ཐ་སྙད་པའི་ཤེས་པ་སོགས་ཡོད་པའི་ཕྱིར། དེར་ཐལ། དེའི་དོན་དེ་འཇིག་རྟེན་ཏེ་གང་ཟག་དང་། ཤེས་པ་ཐ་སྙད་པའི་ཡུལ་ཤེས་བྱ་ཐ་སྙད་པ་ཙམ་དུ་ཡོད་ཀྱི་དོན་དམ་དཔྱོད་པའི་བློ་ངོར་རྙེད་དུ་མེད་ཅེས་པའི་དོན་ཡིན་པས་དེའི་འཇིག་རྟེན་དེ་གང་ཟག་དང་ཤེས་པ་གཉིས་ལ་བྱེད་པ་ཡིན་པའི་ཕྱིར་རོ། །གཞན་ཡང་འཇིག་རྟེན་ཀུན་རྫོབ་ཅེས་པའི་འཇིག་རྟེན་དེས་ཀུན་རྫོབ་ལ་ལོངས་སྤྱོད་ཚུལ་མེད་པར་ཐལ། དེའི་འཇིག་རྟེན་ཀུན་རྫོབ་ལ་ལོངས་སྤྱོད་ཚུལ་ལ་འཇིག་རྟེན་ཕྱིན་ཅི་ལོག་མ་ལོག་གཉིས་ཀྱི་སྒོ་ནས་ལོངས་སྤྱོད་ཚུལ་མེད་པའི་ཕྱིར། དེར་ཐལ། དེ་འདྲའི་འཇིག་རྟེན་དེ་ཐ་སྙད་ཤེས་པ་ཕྱིན་ཅི་ལོག་མ་ལོག་གཉིས་ཀྱི་ཀུན་རྫོབ་ལ་སྤྱོད་ཚུལ་འཆད་པ་ལ། འཇུག་པ་ལས། འཇིག་རྟེན་ཉིད་ལས་བདེན་ཡིན་ལྷག་མ་ནི། འཇིག་རྟེན་ཉིད་ལས་ལོག་པར་རྣམ་པར་བཞག། ཅེས་གསུངས་པ་མ་ཡིན་པའི་ཕྱིར། དེར་ཐལ། འཇུག་པར་འཇིག་རྟེན་ཉིད་ལས་ཞེས་སོགས་ཀྱིས་འཇིག་རྟེན་ཞེས་པ་ཐ་སྙད་ཀྱི་ཤེས་པ་ཕྱིན་ཅི་ལོག་མ་ལོག་གཉིས་ཀྱིས་ཀུན་རྫོབ་ལ་རིམ་བཞིན་ཕྱིན་ཅི་ལོག་ཏུ་ལོངས་སྤྱོད་པ་དང་ཕྱིན་ཅི་མ་ལོག་པར་ལོངས་སྤྱོད་པར་བཤད་པ་གང་ཞིགའཇིག་རྟེན་གྱི་ཤེས་པས་ཀུན་རྫོབ་ལ་ཕྱིན་ཅི་ལོག་མ་ལོག་ཏུ་ལོངས་སྤྱོད་པའི་སྒོ་ནས་གང་ཟག་གིས་ཀྱང་དེ་ལྟར་སྤྱོད་པར་བཞག་དགོས་པས་ན་ཀུན་རྫོབ་ལ་ལོངས་སྤྱོད་པའི་འཇིག་རྟེན་ལ་ཤེས་པ་ཞིག་མེད་ན་ཀུན་རྫོབ་ལ་ཕྱིན་ཅི་ལོག་མ་ལོག་ཏུ་ལོངས་སྤྱོད་པ་མེད་དགོས་ལ། ཁྱོད་ཀྱི་ལུགས་ལ་ནི་ཀུན་རྫོབ་ལ་ལོངས་སྤྱོད་པའི་འཇིག་རྟེན་ཀུན་རྫོབ་པའི་འཇིག་རྟེན་ལ་ཤེས་པ་གཅིག་མེད་པའི་ཕྱིར། རྟགས་ཕྱི་མ་ཁས། རྩ་བར་འདོད་མི་ནུས་ཏེ། མདོ་ལས། ཀུན་རྫོབ་ནི་འཇིག་རྟེན་གྱིས་སྤྱོད་པར་དེ་བཞིན་གཤེགས་པས་གཟིགས་སོ། །ཞེས་ཀུན་རྫོབ་ནི་འཇིག་རྟེན་ཏེ་ཐ་སྙད་ཤེས་པས་ལོངས་སྤྱོད་པ་ཡིན་པར་དེ་བཞིན་གཤེགས་པས་གཟིགས་པར་བཤད་པའི་ཕྱིར། ལུགས་གཉིས་པ། འཇིག་རྟེན་ཀུན་རྫོབ་ཅེས་པའི་འཇིག་རྟེན་དེ་འཇིག་རྟེན་པའི་ཤེས་པ་རང་དགའ་བ་ཁོ་ན་ལ་འདོད་པ་ཡང་མི་འཐད་པར་ཐལ། འཇིག་རྟེན་ཀུན་རྫོབ་ཅེས་པའི་འཇིག་རྟེན་ལ་ཕྱིན་ཅི་ལོག་མ་ལོག་གི་ཤེས་པ་གཉིས་དང་གང་ཟག་ཀྱང་ཡོད་ལ། དེའི་གང་ཟག་གི་གཙོ་བོ་སོ་སྐྱེ་ལ་འཇོག་པའི་ཕྱིར། དེར་ཐལ། འཇིག་རྟེན་ཀུན་རྫོབ་ཅེས་པ་ནི་ཀུན་རྫོབ་རྣམས་ནི་འཇིག་རྟེན་ཞེས་པ་གང་ཟག་དང་ཤེས་པ་ཐ་སྙད་པའི་ཡུལ་དུ་ཇི་ལྟར་གནས་པའམ་ཇི་ལྟར་སྣང་བ་ཙམ་དུ་ཡོད་ཀྱི་རང་བཞིན་གྱིས་མེད་པར་སྟོན་པ་ཡིན་ཞིང་། སྐྱེ་འཕགས་ཀྱི་གང་ཟག་ཐམས་ཅད་ཀྱི་ཡུལ་དུ་ཡོད་ཀྱང་གཙོ་བོར་སོ་སྐྱེའི་གང་ཟག་གི་ཡུལ་དུ་དོན་དམ་པར་ཡོད་པས་ན་དེའི་གང་ཟག་གི་གཙོ་བོ་མ་རིག་པས་བློ་མིག་མ་ལུས་པ་བསྒྲིབས་པའི་གང་ཟག་གཅིག་ལ་འཇོག་ཀྱང་། ཀུན་རྫོབ་དེ་འཕགས་པ་རྣམས་ཀྱི་ངོར་ཡང་ཡོད་པས་དེའི་གང་ཟག་ལ་འཕགས་པ་ཡོད་པ་ཡང་མི་འགལ་བའི་ཕྱིར། རྩ་ཤེས་ལས། འཇིག་རྟེན་ཀུན་རྫོབ་བདེན་པ་དང་། །ཞེས་པའི་འགྲེལ་བ་ཚིག་གསལ་ལ། བདེན་པ་གཉིས་གང་ཞེ་ན། འཇིག་རྟེན་གྱི་ཀུན་རྫོབ་བདེན་པ་དང་། དོན་དམ་པའི་བདེན་པོའོ། །དེ་ལ་འཇིག་རྟེན་ཞེས་པ་ནི་མདོ་ལས། འཇིག་རྟེན་གྱི་ཕུང་པོ་ཞེས་སུ་རབ་ཏུ་གྲགཾས་པོ། དེ་ལཾ་འཇིག་རྟེན་ནི་ངེས་པར་བརྟེན་ནས་གྲུབ་པ་སྟེ། ཞེས་བྱུང་བ་ལས་ན་སྟེ་ཞེས་བྱུང་བས་ན་ཕུང་པོ་ལ་བརྟེན་ནསཾ་བཏགས་པའི་གང་ཟག་ལ་འཇིག་རྟེན་ཞེས་བརྗོད་དོ། །ཞེས་འཇིག་རྟེན་ཀུན་རྫོབ་ཅེས་པའི་འཇིག་རྟེན་ལ་གོང་ཟིག་ཡོད་པ་དང་། གང་ཟག་དེའི་གཙོ་བོ་ཡང་འཇུག་པ་རང་འགྲེལ་ལས། དོན་དམ་ལས་གཞན་ཀུན་རྫོབ་ནི། །སོ་སོ་སྐྱེ་བོ་མ་རིག་པའི་རབ་རིབ་ཀྱི་ལིང་ཏོག་གིས་བློའི་མིག་མ་ལུས་པར་ཁུབ་པ་རྣམས་ཀྱིས་མཐོང་བ་རྫུན་པ་སྟེ། རྫུན་པ་མཐོང་བའི་སྟོབས་ལསཾ། ཀུན་རྫོབ་བདག་གི་སྟེང་རང་གི་ངོ་བོ་ཡོད་པ་དེ་རྙེད་པ་ཡིན་ཏེ། ཞེས་དང་། དེའི་རྣམ་བཤད་ལས། དོན་དམ་པ་ལས་ཀུན་རྫོབ་པའི་ངོ་བོ་ནི། སོ་སོ་སྐྱེ་བོ་མ་རིག་པའི། །ཞེས་པ་ནས། དེ་ལྟར་ཀུན་རྫོབ་རྙེད་པའི་གང་ཟག་ལ་སོ་སྐྱེ་རང་དགའ་བ་གསུངས་པ་ཡང་། སོ་སྐྱེ་རྣམས་ཀྱི་ཕྱི་ནང་གི་དངོས་པོ་ཀུན་གཟུགཾས་ཤེས་སོགས་འཛིན་སྟོངས་ལ་བཟུང་བའི་ཤེས་པ་རྣམས་ཀྱི་སྣང་ངོར་ནི། ཀུན་རྫོབ་པའི་མཚན་གཞི་ཕྱི་ནང་གི་དངོས་པོ་རྣམས་མ་རིག་པའི་གཞན་དབང་གིས་བདེན་གྲུབ་ཏུ་མཐོང་བས་ན་ཀུན་རྫོབ་རྣམས་བདེནཾ་པར་མཐོང་བའི་གཙོ་བོའི་བློ་ལ་དགོངས་ནསཾ། དེ་འདྲའི་བློས་ཀྱང་ཀུན་རྫོ་བ་རྙེད་པར་བཤད་པ་ཡིན་གྱི། འཕགས་པའི་རྒྱུད་ཀྱི་ཐ་སྙད་པའི་ཚད་མས་དངོས་པོ་རྣམས་མི་རྙེད་པར་བཞེད་པ་མ་ཡིན་ནོ། །”ཞེས་གསུངས་པའི་ཕྱིར། ཡོང་སྟག་ལོ་ན་རེ། འཇིག་རྟེན་པ་སོ་སྐྱེའི་ཀུན་རྫོབ་བདེན་པ་མཐོང་གི་འཕགས་པས་ཀུན་རྫོབ་ཙམ་གཟུགས་ཀྱི་ཀུན་རྫོབ་བདེན་པ་མི་གཟིགས་པས་ན། མདོ་ལས་འཇིག་རྟེན་ཀུན་རྫོབ་ཅེས་འཇིག་རྟེན་སྦྱར་བས་ནི་འཇིག་རྟེན་པས་ཀུན་རྫོབ་བདེན་པ་མཐོང་བ་ལས་འཕགས་རྒྱུད་ཀྱི་ཐ་སྙད་ཚད་མས་ཀུན་རྫོབ་བདེན་པ་གཟིགས་པ་གཅོད་པ་ཡིན་ཞེས་ཟེར། དེ་མི་འཐད་པར་ཐལ། འཇིག་རྟེན་ཀུན་རྫོབ་ཅེས་འཇིག་རྟེན་སྨོས་པ་ནི་དངོས་པོ་ཇི་ལྟར་གནས་པ་བརྗོད་པའི་ཆེད་ཡིན་གྱི། ཀུན་རྫོབ་ལ་འཇིག་རྟེན་པའི་ཀུན་རྫོབ་དང་། འཇིག་རྟེན་པའི་ཀུན་རྫོབ་མ་ཡིན་པའི་ཀུན་རྫོབ་དང་གཉིས་ཡོད་པས་ཕྱི་མ་ལས་སྔ་མ་ཁྱད་པར་དུ་བྱེད་པ་ལ་འཇིག་རྟེན་སྨོས་པ་ཡིན་ཞེས་དཔྱད་པ་དེ་ལྟར་འཇུག་པར་བྱེད་པའི་ཆེད་མ་ཡིན་པའི་ཕྱིར་ཏེ། འཇིག་རྟེན་ཀུན་རྫོབ་ཅེས་པ་ནི་ཀུན་རྫོབ་སྣང་བའི་གང་ཟག་དང་བློའི་འཇིག་རྟེན་གཉིས་ཀྱི་ངོར་དངོས་པོ་ཇི་ལྟར་གནས་པ་དེ་ཀུན་རྫོབ་ཡིན་ཞེས་སྟོན་པའི་ཆེད་ཡིན་གྱི་སྐྱེ་འཕགས་གཉིས་ཀའི་ངོར་གཟུགས་སོགས་བདེན་པ་ཡིན་མིན་ལ་ཁྱད་པར་ཡོད་ཀྱང་ཀུན་རྫོབ་བདེན་པ་ཡིན་མིན་ལ་ཁྱད་པར་མེད་པར་བསྒྲུབས་ཟིན་པའི་ཕྱིར། ཚིག་གསལ་ལས། ཅི་འཇིག་རྟེན་ཀུན་རྫོབ་མ་ཡིན་པའི་ཀུན་རྫོབ་ཞིག་ཀྱང་ཡོད་པས་དེ་ལས་ཁྱད་པར་དུ་བྱེད་པའི་ཆེད་དུ་མདོ་ལས་འཇིག་རྟེན་ཞེས་སྨོས་པ་ཡིན་པའི་ཚིག་ཉམས་འདུག་པས། ཁྱད་གཞི་གང་ལས་དེ་ལྟར་འཇིག་རྟེན་ཀུན་རྫོབ་དེ་ཁྱད་པར་དུ་བྱེད་པའི་གཞི་འཇིག་རྟེན་མ་ཡིན་པའི་ཀུན་རྫོབ་ཀྱང་ཡོད་དམ་ཞེ་ན། འཇིག་རྟེན་ཞེས་སྨོས་པ་འདི་ནི་འཇིག་རྟེན་གྱི་ངོར་དངོས་པོ་དེ་ཇི་ལྟར་གནས་པའི་ཚུལ་དེ་རྗེས་སུ་བརྗོད་པའི་ཆེད་དུ་ཡིན་གྱི། འཇིག་རྟེན་སྨོས་པ་འདིར་གོང་གི་དཔྱད་པ་དེ་མི་འཇུག་༄༅། །དབུ་མ་ལ་འཇུག་པའི་ཊི་ཀ་ཟབ་རྒྱས་ལམ་མཆོག་རབ་གསལ་སྣང་བའི་རྒྱན་ཞེས་བྱ་བ། གོ་སྟེ་འཇུག་པའི་ཆེད་མིན་ནོ། །ཞེས་གསུངས་པའི་ཕྱིར། བྱས་པ་ལ་ཁོ་ན་རེ། འོ་ན། འཇིག་རྟེན་ཀུན་རྫོབ་དེ་ལ་འཇིག་རྟེན་གྱི་ཡང་དག་ཀུན་རྫོབ་དང་། འཇིག་རྟེན་གྱི་ལོག་པའི་ཀུན་རྫོབ་གཉིས་མེད་པར་ཐལ། དེའི་སྐབས་ཀྱི་འཇིག་རྟེན་སྨོས་པ་ནི་བློ་དེའི་ངོར་ཇི་ལྟར་གནས་པའི་ཀུན་རྫོབ་ཅེས་བརྗོད་པའི་ཆེད་ཡིན་པར་ཁྱོད་རང་འདོད་ལ། འཇིག་རྟེན་གྱི་ལོག་པའི་ཀུན་རྫོབ་ཅེས་པའི་ཚིག་ཟུར་གྱི་འཇིག་རྟེན་དེའི་ངོར་སྒྱུ་མའི་རྟ་སོགས་ཇི་ལྟར་སྣང་བ་ལྟར་མི་གནས་པའི་ཕྱིར། འདོད་ན། ཁྱོད་ཀྱིས་འཇུག་པར་འཇིག་རྟེན་པའི་ཀུན་རྫོབ་ལ་འཇིག་རྟེན་ཤེས་ངོར་ཡང་དག་ཀུན་རྫོབ་དང་ལོག་པའི་ཀུན་རྫོབ་གཉིས་བསྟན་པར་བཤད་པ་དེ་མི་འཐད་པར་ཐལ་ལོ་ཞེ་ན། རྣམ་པ་གཅིག་ཏུ་ན་རྩ་བར་མ་ཁྱབ་སྟེ། མིག་སེར་སོགས་ཀྱིས་དབང་པོ་ཉམས་པ་ལ་བརྟེན་པའི་ཤེས་པ་ཕྱིན་ལོག་སྟེ་རྫུན་པ་ནི། འཇིག་རྟེན་པའི་བློ་གང་གི་ངོར་ཡང་དག་ཀུན་རྫོབ་འཇོག་པའི་འཇིག་རྟེན་པའི་བློ་མ་ཡིན་པས། དེའི་རྒྱུན་འཛིན་ཤེས་པའི་ཆེད་དུ་འཇིག་རྟེན་ཀུན་རྫོབ་བདེན་པ་ཞེས་འཇིག་རྟེན་གྱི་ངོར་ཡང་དག་དང་ཕྱིན་ཅི་ལོག་གང་རུང་དུ་ཇི་ལྟར་གནས་པའི་ཀུན་རྫོབ་བདེན་པ་ཞེས་སྨོས་པའི་ཕྱིར་རོ། །ཚིག་གསལ་ལས། རྣམ་པ་གཅིག་ཏུ་ན་འཇིག་རྟེན་གྱི་ཡང་ལོག་གཉིས་ཡོད་དེ། རབ་རིབ་དང་ལིང་ཐོག་སྔོན་པོ་དང་མིག་སེར་ལ་སོགས་པས་དབང་པོ་ཉམས་པས་མཐོང་བ་ཕྱིན་ཅི་ལོག་ལ་གནས་པོའི་གངས་རཾ་སྔོར་སྣང་གི་དབང་ཤེས་ལ་སོགས་པ་དེ་དག་ནི་ཡང་དག་ཀུན་རྫོབ་འཇོག་པོའི་འཇིག་རྟེན་མ་ཡིན་ཏེ། ནས། ཁྱད་པར་དུ་བྱསཾ་སོ། །ཞེས་གསུངས་པའི་ཕྱིར། ཡང་ཁ་ཅིག་ན་རེ། ཐ་སྙད་ཚད་མའི་རྙེད་དོན་ཀུན་རྫོབ་བདེན་པའི་མཚན་ཉིད། དོན་དམ་དཔྱོད་བྱེད་ཀྱི་ཚད་མས་རྙེད་དོན་དོན་དམ་བདེན་པའི་མཚན་ཉིད་ཟེར་ན། ལ་ལ་ན་རེ། གང་ཟག་བདེན་སྟོང་ཆོས་ཅན། ཀུན་རྫོབ་བདེན་པ་ཡིན་པར་ཐལ། ཐ་སྙད་པའི་ཚད་མས་རྙེད་དོན་ཡིན་པའི་ཕྱིར། དེར་ཐལ། སློབ་པ་འཕགས་པའི་བདེན་དོན་དང་སྒྱུ་མ་ལྟ་བུ་མངོན་སུམ་དུ་རྟོགས་པའི་རྗེས་ཐོབ་ཡེ་ཤེས་ཀྱི་རྙེད་དོན་ཡིན་པའི་ཕྱིར། དེར་ཐལ། དེ་འདྲའི་ཡེ་ཤེས་ལ་གང་ཟག་བདེན་དོན་དང་གང་ཟག་སྒྱུ་མ་ལྟ་བུ་གཉིས་ཀའི་རྣམ་པ་ཤར་བའི་ཕྱིར་ན་མ་ཁྱབ་སྟེ། གང་ཟག་བདེན་དོན་དང་དོན་དམ་བདེན་པ་ཡིན་པ་གང་ཞིགདེ་འདྲའི་བདེན་གཉིས་ཀྱི་ཚོགས་དོན་ཀུན་རྫོབ་བདེན་པ་ཡིན་པའི་ཕྱིར། རྟགས་ཕྱི་མ་མ་གྲུབ་ན། འོ་ན། དེ་འདྲའི་ཡེ་ཤེས་དེ་བདེན་པ་གཉིས་ཀ་མངོན་སུམ་དུ་རྟོགས་པའི་ཡེ་ཤེས་ཡིན་པར་ཐལ། ཁྱོད་ཀྱིས་བདེན་དོན་ནང་གི་རྣམ་པ་ཤར་བའི་ཆ་དེ་དོན་དམ་དང་། སྒྱུ་མ་ལྟ་བུའི་རྣམ་པ་ཤར་བའི་ཆ་དེ་ཀུན་རྫོབ་ཡིན་སྙམ་པའི་སྒོ་ནས་ཁྱོད་ལ་དེ་འདྲའི་བདེན་གཉིས་ཚོགས་དོན་ཀུན་རྫོབ་བདེན་པ་ཡིན་པ་མ་གྲུབ་པའི་ཕྱིར། མ་ཁྱབ་མཚམས་ལ་རྟགས་དེར་ཐལ། སྐྱེ་འཕགས་གཉིས་ཀྱིས་སྒྱུ་མ་ལྟ་བུར་རྟོགས་ཚུལ་ལ་ཁྱད་པར་ཡོད་པའི་ཕྱིར། དེ་ལ་ཁྱབ་པ་ཡོད་པར་ཐལ། བདེན་པའི་སྤྲོས་པ་བཅད་ཙམ་གྱི་མེད་དགག་དབང་ཤེས་ལ་མི་འཆར་ཡང་བདེན་པའི་སྐྱེ་བ་བཀག་པའི་མ་ཡིན་དགག་གི་སྟོང་པ་དབང་ཤེས་ལ་ཡང་འཆར་ན་འཕགས་པའི་དེ་འདྲའི་ཡེ་ཤེས་ལ་འཆར་བ་ལྟ་ཅི་སྨོས་པའི་ཕྱིར། རིགས་པའི་རྒྱ་མཚོ་ལས། འོན་ཀྱང་དོན་དམ་པའི་སྐྱེ་བ་སོགས་ཕུང་པོ་དང་གང་ཟག་གི་སྟེང་དུ་བཀག་པའི་མ་ཡིན་དགག་གི་སྟོང་བ་ནི་སྟོང་གཞི་དེ་དག་མངོན་སུམ་དུ་སྣང་བའི་ཐ་སྙད་པའི་ཚད་མ་མིག་ཤེས་ལ་སོགས་པ་ལ་སྣང་དགོས་པས། ཞེས་གསུངས་པའི་ཕྱིར་རོ། །དེ་ནི་ཕུང་པོ་སོགས་བདེན་མེད་དུ་རྟོགས་པའི་ཤུགས་འཇུག་པས་བདེན་གྲུབ་ཀྱིས་སྟོང་པའི་ཕུང་སོགས་སྣང་བ་དེ་ཡིན། གོང་གི་མ་ཁྱབ་མཚམས་ཀྱི་རྟགས་དེར་ཐལ། བདེན་སྟོང་སྒྱུ་མ་དེ་སོ་སྐྱེས་དོན་སྤྱིའི་སྒོ་ནས་རྟོགས། འཕགས་པས་མངོན་སུམ་དུ་རྟོགས་པའི་ཕྱིར། གཞན་ཡང་ཁོ་ན་རེ། སྟོང་ཉིད་རྟོགས་པའི་སྦྱོར་ལམ་མཉམ་བཞག་གི་ཤེས་པ་ལ་སྟོང་ཉིད་ཀྱི་དོན་སྤྱིའི་སྣང་བ་ཆོས་ཅན། དོན་དམ་བདེན་པར་ཐལ། དེ་རིགས་ཤེས་ཚད་མས་རྙེད་དོན་ཡིན་པའི་ཕྱིར། དེར་ཐལ། སྦྱོར་ལམ་མཉམ་བཞག་གི་རྙེད་དོན་ཡིན་པའི་ཕྱིར། དེར་ཐལ། དེ་དེའི་གཞལ་བྱ་ཡིན་པའི་ཕྱིར། མ་ཁྱབ་སྟེ། རང་རྒྱུད་པ་མན་ཆད་ཀྱི་ལུགས་ལ་སྦྱོར་ལམ་མཉམ་བཞག་གི་འཛིན་སྟངས་ཀྱི་ཡུལ་མ་ཡིན་ན་སྣང་ཡུལ་ཙམ་ཡིན་པ་དེ་དེའི་གཞལ་བྱར་མི་འདོད་ཀྱང་ལུགས་འདིར་བློ་དེའི་སྣང་ཡུལ་ཡིན་ན་བློ་དེའི་གཞལ་བྱ་ཡིན་པ་དང་། བློ་དེས་འཛིན་སྙིངས་མ་ཡིན་ན་བློ་དེས་རྙེད་དོན་མ་ཡིན་པའི་ཁྱབ་པར་འཐད་པའི་ཕྱིར། འོ་ན་ཁྱོད་རང་ལ་བདེན་སྣང་ཆོས་ཅན། བདེན་འཛིན་གྱིས་རྙེད་དོན་ཡིན་པར་ཐལ། དེ་དེས་གཞལ་བྱ་ཡིན་པའི་ཕྱིར། འདོད་ན། དེ་མེད་པར་ཐལ། བདེན་འཛིན་གྱི་རྙེད་དོན་ཡིན་པའི་ཕྱིར། ཁྱབ་སྟེ། བདེན་འཛིན་གྱི་རྙེད་དོན་ལ་མེད་པ་ཞིག་དགོས་པར་རྣམ་བཤད་ལས་བཤད་པའི་ཕྱིར། ཡང་ཁ་ཅིག་གིས། །ཐ་སྙད་མཁྱེན་པའི་རྣམ་མཁྱེན་གྱི་རྙེད་དོན་ཡིན་ན། ཐ་སྙད་པས་ཚད་མས་རྙེད་དོན་ཡིན་པས་ཁྱབ་པ་དང་། ཇི་ལྟ་བ་མཁྱེན་པའི་རྣམ་མཁྱེན་གྱི་རྙེད་དོན་ཡིན་ན། དོན་དམ་དཔྱོད་བྱེད་ཀྱི་རིགས་ཤེས་ཀྱི་རྙེད་རབ་ཀར། འཛདོན་ཡིན་པས་ཁྱབ་ཟེར་ན་ཡང་མི་འཐད་པར་ཐལ། སངས་འཕགས་ཀྱིས་ཇི་སྙེད་མཁྱེན་པའི་རྣམ་མཁྱེན་གྱི་ཀུན་རྫོབ་དང་དོན་དམ་གྱི་ཆོས་མཐའ་དག་མཁྱེན་པས་སངས་འཕགས་ཀྱི་ཐ་སྙད་ཚད་མའི་རྙེད་དོན་ལ་ཐ་སྙད་ཚད་མའི་རྙེད་དོན་ཡིན་པས་མ་ཁྱབ་པ་གང་ཞིགཅིག་ཤོས་ལ་ཡང་དེ་ལྟར་མ་ཁྱབ་པའི་ཕྱིར། དེར་ཐལ། སངས་འཕགས་ཀྱི་མིག་ཤེས་ཀྱི་བཟུང་བྱ་ཡིན་ན་མིག་ཤེས་གྱི་གཟུང་བྱ་ཡིན་མི་དགོས་པའི་ཕྱིར། མ་གྲུབ་ན། གཞི་གྲུབ་ན་མིག་ཤེས་ཀྱི་གཟུང་བྱ་ཡིན་པར་ཐལ། གཞི་གྲུབ་ན་སངས་འཕགས་ཀྱི་མིག་ཤེས་ཀྱི་གཟུང་བྱ་ཡིན་པའི་ཕྱིར། འདོད་ན། གཞི་གྲུབ་ན་གཟུགས་ཀྱི་སྐྱེ་མཆེད་ཡིན་པར་ཐལ་ལོ། །གཞི་གྲུབ་ན་མིག་ཤེས་ཀྱི་གཟུང་བྱ་ཡིན་པའི་ཕྱིར། རྟགས་ཁས། གཞན་ཡང་ཐ་སྙད་པའི་ཚད་མས་རྙེད་དོན་དང་། ཐ་སྙད་ཚད་མའི་གཞལ་བྱ་དོན་གཅིག་དང་། དོམ་དམ་དཔྱོད་པའི་རིགས་ཤེས་ཀྱི་རྙེད་དོན་དང་། དེའི་གཞལ་བྱ་དོན་གཅིག་ཏུ་བྱས་ནས། ཐ་སྙད་པའི་ཚད་མས་རྙེད་དོན་ཀུན་རྫོབ་དང་། དོན་དམ་དཔྱོད་པའི་ཚད་མས་རྙེད་དོན་དོན་དམ་བདེན་པའི་མཚན་ཉིད་དུ་སྐབས་འདིར་ཡང་འཇོག་པ་མི་འཐད་པར་ཐལ། ལུགས་འདིར་བུམ་འཛིན་ཚད་མ་ལ་བུམ་པ་བདེན་པར་སྣང་བ་དེ་བུམ་འཛིན་ཚད་མའི་གཞལ་བྱ་ཡིན་ཀྱང་དེའི་འཛིན་སྟངས་ཀྱི་ཡུལ་མིན་པས་དེའི་རྙེད་དོན་མིན་པ་དང་སྣང་སྟོང་སྒྱུ་མར་རྟོགས་པའི་ཐ་སྙད་ཤེས་པས་བདེན་སྟོང་ཤུགས་ལ་རྟོགས་པས་དེ་དེའི་གཞལ་བྱ་ཡིན་ཀྱང་དེ་དེའི་རྙེད་དོན་མིན་པ་སོགས་ཐ་སྙད་ཚད་མའི་གཞལ་བྱ་ལའང་དེའི་རྙེད་དོན་གྱིས་མ་ཁྱབ། སྟོང་ཉིད་ཀྱི་སྤྱི་དང་། སྟོང་ཉིད་བདེན་པར་སྣང་བ་དེ། སྟོང་ཉིད་རྟོགས་པའི་རིགས་ཤེས་རྗེས་དཔག་གི་གཞལ་བྱ་ཡིན་ཀྱང་དེ་དེས་འཛིན་སྟངས་ཀྱི་ཡུལ་མ་ཡིན་པས་དེའི་རྙེད་དོན་མིན་པ་སོགས་དོན་དམ་དཔྱོད་པའི་རིགས་ཤེས་ཀྱི་གཞལ་བྱ་ལ་དེའི་རྙེད་དོན་གྱིས་མ་ཁྱབ་པའི་ཕྱིར། དེར་ཐལ། ལུགས་འདིར་ཤེས་པས་ཡུལ་གཞལ་ཚུལ་དེ་རང་རྒྱུད་པ་མན་ཆད་དང་མི་མཐུན་པའི་ཁྱད་པར་ཡོད་པའི་ཕྱིར། དེར་ཐལ། རང་རྒྱུད་པ་མན་ཆད་ཀྱིས་བུམ་པའི་དོན་སྤྱི་བུམ་འཛིན་ཤེས་པའི་གཞལ་བྱར་མི་འདོད་པ་སོགས་འཁྲུལ་ཤེས་རྣམས་ཀྱི་སྣང་ཡུལ་དེ་འཁྲུལ་ཤེས་དེའི་གཞལ་བྱར་མི་འཇོག་ཀྱང་ལུགས་འདིར་དེ་ལྟར་གཉིས་སྣང་ཅན་གྱི་བློ་ཡིན་ན་རང་ལ་གང་སྣང་བའི་ཡུལ་དེ་ལ་ཚད་མར་སོང་བས་རང་ལ་གང་སྣང་བའི་སྣ་ང་ཡུལ་དེ་རང་གི་གཞལ་བྱར་འཇོག་པའི་ཕྱིར། རྒྱུན་མཚན་དེའི་ཕྱིར་ན་རྩ་བའི་དམ་བཅའ་ལ་ཁྱབ་སྟེ། དེ་ལྟར་ན་སྔར་གྱི་བདེན་གཉིས་ཀྱི་མཚན་ཉིད་དེ་ལ་མ་ཁྱབ་ཁྱབ་ཆེས་སོགས་ཀྱི་སྐྱོན་གང་ཡང་མེད་ཀྱང་གཞལ་བྱ་དང་རྙེད་དོན་དོན་གཅིག་ཏུ་འདོད་པ་དག་གིས། སྟོང་ཉིད་ཀྱི་དོན་སྤྱི་ཆོས་ཅན། དོན་དམ་བདེན་པར་ཐལ། དོན་དམ་དཔྱོད་པའི་རིགས་ཤེས་ཀྱི་རྙེད་དོན་ཡིན་པའི་ཕྱིར་ཏེ། དེ་དེའི་གཞལ་བྱ་ཡིན་པའི་ཕྱིར། རྟགས་ཁས། ཞེས་སོགས་དང་། ཀུན་རྫོབ་ཆོས་ཅན། དོན་དམ་བདེན་པར་ཐལ། དོན་དམ་དཔྱོད་པའི་ཚད་མའི་རྙེད་དོན་ཡིན་པའི་ཕྱིར་ཏེ། སངས་འཕགས་ཀྱི་དོན་དམ་དཔྱོད་པའི་ཚད་མའི་རྙེད་དོན་ཡིན་པའི་ཕྱིར། ཞེས་སོགས་ཀྱི་རྒོལ་བ་མི་འབྱུང་བའི་ཆེད་དུ། ཐ་སྙད་པའི་ཚད་མ་དེ་ཡུལ་དེ་ལ་ཐ་སྙད་པའི་ཚད་མར་སོང་བའི་རྙེད་དོན། ཀུན་རྫོབ་བདེན་པའི་མཚན་ཉིད་དང་། དོན་དམ་དཔྱོད་བྱེད་ཀྱི་ཚད་མ་དེ་རང་གི་ཡུལ་དེ་ལ་དོན་དམ་དཔྱོད་པའི་ཚད་མར་སོང་བའི་རྙེད་དོན། དོན་དམ་བདེན་པའི་མཚན་ཉིད། ཅེས་ཁྱད་པར་སྦྱར་དགོས་པའི་ཕྱིར་ཏེ། དེ་ལྟར་སྦྱར་ཚེ་སྦྱོར་ལམ་མཉམ་བཞག་དོན་དམ་དཔྱོད་བྱེད་ཀྱི་ཚད་མ་དེ་རང་གི་སྣང་ཡུལ་སྟོང་ཉིད་ཀྱི་དོན་སྤྱི་ལ་ཚད་མར་སོང་བ་དང་སྟོང་ཉིད་ཀྱི་དོན་སྤྱི་དེ་རང་གི་གཞལ་བྱ་དང་གཉིས་ཀ་ཡིན་ཀྱང་། སྦྱོར་ལམ་གྱི་དོན་སྤྱི་དོན་དམ་བདེན་པ་ཡིན་པར་མ་གཞལ་བས་ན་སྦྱོར་ལམ་དེ་སྟོང་ཉིད་ཀྱི་དོན་སྤྱི་ལ་དཔྱོད་པའི་ཚད་མར་སོང་བ་མ་ཡིན་ལ། དེས་ན་སྟོང་ཉིད་ཀྱི་དོན་སྤྱི་དོན་དམ་བདེན་པར་ཐལ་བའི་རྒོལ་བ་མེད། ཇི་སྙེད་པ་མཁྱེན་པའི་རྣམ་མཁྱེན་གྱིས་དོན་དམ་བདེན་པ་གཞལ་བ་ན་དེ་དོན་དམ་དུ་གཞལ་གྱི་ཀུན་རྫོབ་ཡིན་པར་མ་གཞལ་བས་སྟོང་ཉིད་དེ་ཇི་སྙེད་པ་མཁྱེན་པའི་རྣམ་མཁྱེན་དེ་དོན་དམ་དཔྱོད་པའི་ཚད་མར་སོང་བའི་རྙེད་དོན་ཡིན་གྱི་ཐ་སྙད་དཔྱོད་པའི་ཚད་མར་སོང་བའི་རྙེད་དོན་མ་ཡིན་པས། སྟོང་ཉིད་དེ་སངས་རྒྱས་ཀྱི་ཀུན་རྫོབ་ཤེས་པའི་རྙེད་དོན་ཡིན་པའི་རྒྱུ་མཚན་གྱིས་ཀུན་རྫོབ་པར་ཐལ་ཞེས་པའི་རྒོལ་བ་མེད། ཇི་ལྟ་བ་མཁྱེན་བ་མཁྱེན་པའི་རྣམ་མཁྱེན་གྱིས་གཟུགས་སོགས་ཀུན་རྫོབ་རྣམས་གཞལ་བ་ན་ཀུན་རྫོབ་ཡིན་པར་གཞལ་གྱི་དོན་དམ་བདེན་པ་ཡིན་པར་མ་གཞལ་བས། ཀུན་རྫོབ་རྣམས་ཇི་ལྟ་བ་མཁྱེན་པའི་རྣམ་མཁྱེན་གྱིས་རྙེད་ཀྱང་ཀུན་རྫོབ་དེ་ཇི་ལྟ་བ་མཁྱེན་པའི་རྣམ་མཁྱེན་དེ་དོན་དམ་དཔྱོད་པའི་ཚད་མར་སོང་བས་རྙེད་དོན་མ་ཡིན་པས་ན། ཀུན་རྫོབ་རྣམས་སངས་འཕགས་ཀྱི་དོན་དམ་དཔྱོད་པའི་རིགས་ཤེས་ཀྱི་རྙེད་དོན་ཡིན་པའི་རྒྱུ་མཚན་གྱིས་དོན་དམ་བདེན་པར་ཐལ་ལོ་ཞེས་སོགས་རྒོལ་བ་མེད་པའི་ཕྱིར་ཏེ། ལམ་རིམ་དང་རྣམ་བཤད་གཉིས་ལས་དེ་ལྟར་སྦྱར་བའི་རྒྱུ་མཚན་ཡོད་པའི་ཕྱིར་རོ། །གཞན་ཡང་བློ་ལ་སྣང་ན་བློ་དེའི་རྙེད་དོན་ཡིན་པས་མ་ཁྱབ་པར་ཐལ། དགྲ་བཅོམ་པའི་རྗེས་ཐོབ་ཡེ་ཤེས་ལ་གཟུགས་སོགས་བདེན་པར་སྣང་ཡང་དེས་བདེན་གྲུབ་མ་རྙེད་པའི་ཕྱིར། དེར་ཐལ། དེའི་རྗེས་ཐོབ་ཀྱི་སྣང་ངོར་བདེན་གྲུབ་ཡོད་ཀྱང་དེའི་དེའི་ངོར་བདེན་གྲུབ་མེད་པར་བདེན་མེད་ཁོ་ན་ཡོད་པ་གང་ཞིགབློ་དེས་ཡུལ་དེ་རྙེད་པ་ལ་ཡུལ་དེ་བློ་དེའི་ངོར་ཡོད་དགོས་པའི་ཕྱིར། གཞན་ངང་སྒྲ་མི་རྟག་རྟོགས་ཀྱི་རྗེས་དཔག་གིས་སྒྲ་རྟག་སྟོང་ཤུགས་ལ་རྟོགས་ཀྱང་དེས་དེ་རྙེད་པ་མ་ཡིན་པ་ལྟ་བུ་བློ་དེའི་ཤུགས་ལ་རྟོགས་པའི་ཆོས་དེ་བློ་དེས་མ་རྙེད་པ་ཡིན་པས་ཁྱབ་པར་ཐལ། ཡུལ་དེ་རྙེད་པ་ལ་རྙེད་མཁན་གྱི་བློ་ལ་ཡུལ་དེའི་རྣམ་པ་འཆར་དགོས་པའི་ཕྱིར། དེར་ཐལ། དཔེར་ན་དམིགས་རྟེན་རྙེད་པའི་ཚད་ལ་དམིགས་རྟེན་གྱི་རྣམ་པ་དེ་བློ་ལ་འཆར་དགོས་པར་ལམ་རིམ་ལས་བཤད་པ་དང་། བདེན་གཉིས་ལས་བློ་དེ་ལ་མི་སྣང་བ་དེ་བློ་དེས་མ་རྙེད་པར་བཤད་པ་དང་། རང་འགྲེལ་འདིར་ཡང་དེ་ལྟར་བཤད་པ་མང་ཞིང་སྐབས་འདིར་ཚད་མ་གཉིས་ཀྱི་རྙེད་དོན་བདེན་པ་གཉིས་སོ་སོར་བཤད་པའི་ཕྱིར། རྟགས་ཕྱི་མ་ལ་ཁྱབ་སྟེ། བདེན་སྟོང་སྒྱུ་མ་མངོན་སུམ་དུ་རྟོགས་པའི་ཐ་སྙད་ཚད་མ་དེས་ནི་དོན་དམ་བདེན་པ་ཤུགས་ལ་རྟོགས་ཀྱང་དེ་ལ་དོན་དམ་བདེན་པའི་རྣམ་པ་མ་ཤར་བས་དོན་དམ་དེ་དེས་རྙེད་དོན་དུ་མ་བཞག་པ་ཡིན་པའི་ཕྱིར། ཡང་ཁ་ཅིག་ན་རེ། །འཕགས་པའི་བར་ཆད་མེད་ལམ་གྱི་སྣང་ཡུལ་ཀུན་རྫོབ་བདེན་པ་ཡིན་ཟེར་ན། དེ་མི་འཐད་པར་ཐལ། དེའི་སྣང་ཡུལ་དོན་དམ་བདེན་པ་ཡིན་པའི་ཕྱིར། དེར་ཐལ། བར་ཆད་མེད་ལམ་གྱི་སྣང་ཡུལ་དེ་བར་ཆད་མེད་ལམ་གྱི་དངོས་གཞལ་ཡིན་པའི་ཕྱིར། ཁྱབ་སྟེ། བར་ཆད་མེད་ལམ་དེ་སྟོང་ཉིད་དངོས་སུ་གཞལ་བའི་མཁྱེན་པ་ཡིན་པའི་ཕྱིར། བྱས་པ་ལ་ཁོ་ན་རེ། བར་ཆད་མེད་ལམ་ལ་སྟོང་ཉིད་སྣང་བའི་སྣང་ཆ་དེ་དོན་དམ་བདེན་པ་ཡིན་པར་ཐལ། བར་ཆད་མེད་ལམ་གྱི་སྣང་ཡུལ་དོན་དམ་བདེན་པ་ཡིན་པའི་ཕྱིར་ན་མ་ཁྱབ་སྟེ། བར་ཆད་མེད་ལམ་ལ་སྟོང་ཉིད་སྣང་བའི་ཆ་གཅིག་ཡོད་པ་དེ་རྗེས་ཐོབ་ཀྱི་ཐ་སྙད་ཚད་མས་འཇོག་པ་ཡིན་གྱི། སྣང་ཆ་དེ་བར་ཆད་མེད་ལམ་ལ་མི་སྣང་བའི་ཕྱིར། དེར་ཐལ། བར་ཆད་མེད་ལམ་དེའི་སྣང་ངོ་ནས། རང་ཉིད་ཀྱི་ཡུལ་གཞལ་བའི་ཆ་དང་ཡུལ་གྱི་ཆ་དང་ཡུལ་དེ་རང་ལ་སྣང་བའི་ཆ་དང་ཡུལ་ཅན་རང་ཉིད་སོགས་བྱ་བྱེད་ཀྱི་སྤྲོས་པ་ཐམས་ཅད་ལོག་པའི་ཕྱིར་ཏེ། དབུ་མ་རྩ་ཤེས་ལས། གཉིས་སྣང་ལ་སོགས་པའི་སྤྲོས་པ་རྣམས་ཀྱིས་མ་སྤྲོས་པ། ཞེས་དང་། ཚིག་གསལ་ལས། འཕགས་པའི་མཉམ་བཞག་ཡེ་ཤེས་ནི་བདེན་གྲུབ་ཀྱི་སྤྲོས་པ་དང་གཉིས་སྣང་གི་སྤྲོས་པ་ཐམས་ཅད་ལས་འདས་པ་ཡིན་གྱི། དེ་ནི་རང་གི་མཚན་ཉིད་ཇི་བཞིན་པར་སྒྲས་བསྟན་པར་བྱ་བ་ཡོད་པ་མ་ཡིན་ཞིང་། རྟོག་པས་ཤེསཾ་པ་ཡང་མ་ཡིན་ཏེ། ཞེས་དང་། དེའི་ཐད་ཀྱི་རིགས་པའི་རྒྱ་མཚོ་ལས། དེ་ལ་སྤྲོས་པ་ནི་སྐབས་འདིར་ནི་རྟགས་ཀྱིས་དགག་བྱའི་བདེན་གྲུབ་གྱི་སྤྲོས་པ་ཙམ་མ་ཡིན་གྱི་གཉིས་སུ་སྣང་བའི་སྤྲོས་པ་ཡིན་ནོ། །དེ་ལས་འདས་ཚུལ་ནི། དེ་ཁོ་ན་ཉིད་མངོན་སུམ་དུ་གཟིགས་པའི་ངོར་གཉིས་སྣང་གི་སྤྲོས་པ་ཐམསཾ་ཅད་ནུབ་པོ་ལ་བྱའི། •ཞེས་གསུངས་པའི་ཕྱིར་རོ། །ཡང་སྔོན་དང་ཕྱིས་ཀྱི་བོད་ཁ་ཅིག་ན་རེ། ཐལ་འགྱུར་བ་རང་ལུགས་ལ་རྟ་དང་སྒྱུ་མའི་རྟ་གཉིས་བདེན་རྫུན་གྱི་ཁྱད་པར་ཐ་སྙད་དུ་ཡང་མེད་དེ། འདི་བས་ཕྱིར་ཀུན་རྫོབ་ལ་ཡང་ལོག་འབྱེད་དུ་མེད་པར་འཇིག་རྟེན་ཤེས་ངོ་ལ་ལྟོས་ཏེ་ཡང་ལོག་འབྱེད་པའི་ཕྱིར་ཟེར། དེ་ལ་ཁྱབ་པ་མེད་དེ། ཐལ་འགྱུར་བའི་སྒྱུ་མའི་རྟ་དང་རྟ་མཚན་ཉིད་པ་གཉིས་རྫུན་པ་ལ་འདྲ་མཉམ་དུ་ཡིན་པས་འཇིག་རྟེན་གྱི་བློ་ངོར་རྟ་སོགས་བདེན་པ་དང་། སྒྱུ་མའི་རྟ་སོགས་རྫུན་པར་གྲགས་པ་ལ་མ་ལྟོས་པར་རྟ་དང་སྒྱུ་མའི་རྟ་གཉིས་རང་ངོས་ནས་ཡང་ལོག་གི་ཁྱད་པར་མེད་པར་བཤད་པ་ཡིན་གྱི་ཐ་སྙད་ཚད་མ་ལ་རྟ་རྟར་བདེན་པ་དང་སྒྱུ་མའི་རྟ་རྟར་མི་བདེན་པར་སྣང་བ་ལྟར་ཐ་སྙད་དུ་གྲུབ་པར་ཁས་ལེན་པའི་ཕྱིར་ཏེ། འཇིག་རྟེན་ཤེས་ངོ་ལ་ལྟོས་ནས་བཞག་པའི་བདེན་རྫུན་དང་ཡོད་མེད་དང་། བུམ་པ་རྟག་པ་མིན་པ་དང་མི་རྟག་པ་ཡིན་པ་དང་། རྒྱུས་འབྲས་བུ་བསྐྱེད་པ་སོགས་ཐ་སྙད་ཐམས་ཅད་རང་ལུགས་ལ་ཁས་ལེན་པའི་ཕྱིར། འོ་ན་ཁྱོད་རང་ལ་ཀུན་རྫོབ་བདེན་པའི་རྣམ་བཞག་ཀྱང་ཐལ་འགྱུར་བས་ཁས་མི་ལེན་པར་ཐལ། ཀུན་རྫོབ་བདེན་པའི་རྣམ་བཞག་དེ་འཇིག་རྟེན་ཤེས་ངོ་ལ་མ་ལྟོས་པར་འཇོག་མི་ནུས་པའི་ཕྱིར། ཁྱབ་པ་ཁས། དེར་ཐལ། བཏགས་དོན་བཙལ་ན་དོན་རང་ངོས་ནས་གྲུབ་པའི་ཆོས་གང་ཡང་མི་རྙེད་ཀྱང་དེ་ལྟར་མི་འཚོལ་བའི་ཐ་སྙད་ཤེས་པ་ལ་བུམ་པ་མི་རྟག་པ་ཡིན་པ་དང་རྟག་པ་མ་ཡིན་པ་དང་དངོས་པོ་ལས་འབྲས་བུ་སྐྱེ་བ་དང་རྟག་པ་ལས་འབྲས་བུ་མི་སྐྱེ་བ་སོགས་ཇི་ལྟར་སྣང་བ་ལྟར་འཐད་མི་འཐད་སོགས་འཚོལ་བ་ལས་དེ་དག་རང་བཞིན་གྱིས་ཡོད་མེད་མི་འཚོལ་བའི་བློ་ངོར་རྙེད་དུ་ཡོད་པས་ན་དེས་ཐལ་འགྱུར་བས་ཀུན་རྫོབ་ཤེས་པའི་ངོ་ལ་ལྟོས་ནས་ཀུན་རྫོབ་ཀྱི་རྣམ་བཞག་ཐམས་ཅད་བཞག་པ་གང་ཞིག། དེ་ལྟར་རང་ལུགས་སུ་བཞག་པ་ཡིན་གྱིས་ནང་བ་པས་གྲངས་ཅན་གྱི་བདག་གཙོ་འདོད་ཚུལ་བཤད་པ་ལྟ་བུ་མ་ཡིན་པའི་ཕྱིར། དེར་ཐལ། དེ་ལྟར་བཞག་པའི་དགོས་པ་ཡང་དོན་དམ་པར་ཆོས་གང་ཡང་མེད་པར་བསྟན་པ་དེས་འཇིག་རྟེན་པ་རྣམས་སྐྲག་པ་ན་དེའི་སྐྲག་པ་སྤངས་པའི་ཆེད་དུ་སྐྱེ་སོགས་ཡོད་པར་བསྟན་པ་དང་ཀུན་རྫོབ་ལ་བརྟེན་ནས་དེ་རང་ངོས་ནས་མ་གྲུབ་པའི་དོན་དམ་ལ་འཇུག་པའི་ཆེད་དུ་ཀུན་རྫོབ་རྣམས་བསྟན་པ་ཡིན་པའི་ཕྱིར། ཆོས་ཡང་དག་པར་སྡུད་པ་ལས། ཆོས་ཐམས་ཅད་རང་བཞིན་གྱིས་སྟོང་པ་ཡིན་ན་གང་འདི་བཅོམ་ལྡན་འདས་ཀྱིས་འདུས་བྱས་ཀྱི་ཆོས་ཐམས་ཅད་ནི་སྐྱེའོ་འགག་གོ་ཞེས་གསུངས་འདུག་ན། དེ་བཞིན་གཤེགས་པས་དེ་ལྟར་གསུངས་པ་འདི་ཅི་ལ་དགོངས་ཏེ་གསུངས། སྨྲས་པ། རིགས་ཀྱི་བུ་སྣོད་ཀྱི་འཇིག་རྟེན་གནས་པ་འདི་སྐྱེ་བ་དང་དགག་པ་ལ་མངོན་པར་ཆགས་པ་རྣམས་རང་བཞིན་གྱིས་སྐྱེ་སོགས་མེད་པར་བསྟན་པ་དེསཾ་སྐྲག་པས་ན། ”དེ་ལ་དེ་བཞིན་གཤེགས་པ་ཐུགས་རྗེ་ཆེན་པོ་ཅན་དེས་འཇིག་རྟེན་པ་རྣམས་དང་བཅས་པའི་གནས་ཏེ་སྒྲོག་པའི་ཡུལཾ་བསལ་བའི་ཕྱིར་དུ་ཐ་སྙད་ཀྱི་དབང་གིས་སྐྱེའོ་དགག་གོ་ཞེས་དེ་དག་ལ་ཐ་སྙད་དུ་ཀུན་རྫོབ་ཡོད་པར་སྟོན་པའི་ཆེད་དུ་གསུངས་པ་ཡིན་ཏེ། འདི་ལ་དོན་དམ་པར་ནི་ཆོས་གང་ཡང་སྐྱེ་བ་དང་འགག་པ་མེད་དོ། །”ཞེས་གསུངས་པའི་ཕྱིར། རྩ་བར་འདོད་ན། ཐལ་འགྱུར་བ་ཆོས་ཅནཾ། ཁྱོད་ལོག་པའི་ལམ་ལ་ཞུགས་པར་ཐལ། ཁྱོད་བདེན་གཉིས་ཀྱི་རྣམ་དག་ཁས་མི་ལེན་པའི་གང་ཟག་ཡིན་པའི་ཕྱིར། རྟགས་ཁས། ཁྱབ་པ་ཐལ་རང་ཀུན་མཐུན། འདོད་མི་ནུས་ཏེ། ཁྱོད་བདེན་པ་གཉིས་ཀྱི་རྣམ་དག་ལེགས་པར་མཁྱེན་པའི་དབུ་མ་པ་ཡིན་པའི་ཕྱིར། དེར་ཐལ། ཆོས་ཅན་དེའི་ཕྱིར། ཚིག་གསལ་ལས། དངོས་སྨྲ་བ་ཁྱོད་ནི་ཆོས་རྣམས་རང་བཞིན་གྱིས་མེད་པ་དང་བཏགས་ཙམ་དུ་ཡོད་པའི་དོན་དམ་པ་དང་ཀུན་རྫོབ་ཀྱི་བདེན་པའི་ཚུལ་ལ་མི་མཁས་པས་ལ་ལར་ཏེ་ཆོས་རྣམས་རང་ངོས་ནས་གྲུབ་པ་སོགས་འཐད་པ་བཅུག་ནས་ཏེ་བདེན་པོ་གཉིས་ཀྱི་གནས་ཚུལ་མིན་པ་རྣམས་ཡིན་པར་བཟུང་ནས། རིགས་པ་མ་ཡིན་པ་ལས་ཏེ་རིགས་པ་ཕྱིན་ཅི་ལོག་གིས་བདེན་པ་གཉིས་ཀྱི་ཡིན་ལུགས་ཕྱིན་ཅི་མ་ལོག་པོ་དེ་འཇིག་པར་བྱེད་པ་ཡིན་ནོ། །ཁོ་བོ་ཅག་དབུ་མ་པ་ནི་ཆོས་གང་ཡང་རང་ངོས་ནས་མེད་པ་དོན་དམ་པའི་གནས་ཚུལ་དང་། གཏན་མེད་མ་ཡིན་པར་མེད་རྐྱང་བཏགས་ཡོད་ཙམ་དུ་གྲུབ་པ་ཀུན་རྫོབ་ཀྱི་གནས་ལུགས་ཡང་དག་ཡིན་པ་ལུང་རིགས་དུ་མས་གྲུབ་ཕྱིར་ཀུན་རྫོབ་ཀྱི་བདེན་པ་རྣམ་པར་འཇོག་པ་ལ་མཁས་པའི་ཕྱིར་རོ། །ཞེས་གསུངས་པའི་ཕྱིར་རོ། །གཞན་ཡང་དབུ་མའི་གཞུང་རྣམས་སུ་དབུ་མ་པ་རང་ལུགས་ལ་ཀུན་རྫོབ་ཡང་ལོག་མི་འབྱེད་ཅེས་དང་། འཕགས་པ་ལ་ལྟོས་ནས་ཀུན་རྫོབ་ལ་ཡང་ལོག་མི་འབྱེད་ཅེས་གསུངས་པ་ཐམས་ཅད་རིམ་བཞིན་དོན་དམ་དཔྱོད་པའི་རིགས་ཤེས་དང་། འཕགས་པས་མཉམ་བཞག་ལ་ལྟོས་ནས་ཡང་ལོག་གཉིས་སུ་མི་འབྱེད་ཅེས་པའི་དོན་མ་ཡིན་པར་ཐལ། ཁྱོད་ཀྱི་ལུགས་ལ་དེ་གཉིས་ཀྱི་ངོར་ཀུན་རྫོབ་ལ་ཡང་ལོག་གི་དབྱེ་བ་མེད་ཅེས་དམིགས་ཀྱིས་བཀར་མི་དགོས་པའི་ཕྱིར། དེར་ཐལ། དེ་གཉིས་ཀྱི་ངོར་ཡང་ལོག་གི་དབྱེ་བ་ཡོད་པ་མ་ཟད་ཐ་སྙད་དུ་ཡང་ལོག་གི་དབྱེ་བ་མེད་པའི་ཕྱིར། དེར་ཐལ། བྱད་བཞིན་དང་དེའི་གཟུགས་བརྙན་གཉིས་ལ་དབུ་མ་པས་ཐ་སྙད་དུ་ཡང་བདེན་རྫུན་གྱི་ཁྱད་པར་མི་བཞེད་པའི་ཕྱིར། རྟགས་ཁས། རྩ་བར་འདོད་མི་ནུས་ཏེ། དབུ་མ་པ་རང་ལུགས་ལ་དོན་དམ་དཔྱོད་པའི་རིགས་ཤེས་དང་འཕགས་པའི་མཉམ་བཞག་གི་ངོར་ལྟོས་ནས་ཀུན་རྫོབ་ལ་ཡང་ལོག་གི་རྣམ་བཞག་འཇོག་ཏུ་ཡོད་པ་མ་ཟད་སྟོང་ཉིད་ཡོད་པ་ཡིན་པ་ཡང་འཇོག་ཏུ་མེད་པ་གང་ཞིགདེས་ན་དེ་ལ་ལྟོས་ནས་ཡང་ལོག་གཉིས་སུ་འབྱེད་པ་དབུ་མ་པ་རང་ལུགས་ལ་མེད་པའི་ཕྱིར། དང་པོ་གྲུབ་སྟེ། གཟུགས་སྒྲ་དེ་གཉིས་འཛིན་པའི་ཤེས་པ་གཉིས་བརྫུན་པ་སྟེ་སྣང་ཡུལ་ལ་འཁྲུལ་བའི་འཁྲུལ་ཤེས་སུ་རྟོགས་པ་ལ་རིགས་ཤེས་དང་། འཕགས་པའི་དོན་དམ་གཟིགས་པ་ཐུན་མོང་མ་ཡིན་པ་ལ་བརྟེན་ནས་རྟོགས་དགོས་པའི་ཕྱིར། ཁྱབ་སྟེ། འཕགས་པའི་གཟིགས་ངོར་དང་རིགས་ཤེས་ཀྱི་ངེས་ངོར་གཟུགས་སྒྲ་གཉིས་སོགས་ཆོས་གང་ཡང་རང་ངོས་ནས་གྲུབ་པ་ཅུང་ཟད་ཀྱང་མ་རྙེད་པས། དེ་ལ་ལྟོས་ནས་གཟུགས་སྒྲ་གཉིས་རང་ངོས་ནས་གྲུབ་པར་སྣང་བའི་གཟུགས་འཛིན་དང་སྒྲ་འཛིན་ཤེས་པ་འཁྲུལ་ཤེས་སུ་གྲུབ་དགོས་ཡིན་ལ། དེ་ལྟར་ན་རིགས་ཤེས་ཟག་མེད་མཉམ་བཞག་གི་ངོར་གཟུགས་འཛིན་ཤེས་པ་སོཊ་ཀྱིས་བཟུང་བའི་གཟུཊ་སོགས་ཆོས་གང་ཡང་འཇོག་རྒྱུ་མེད་པ་ཡིན་པ་དང་། དེར་མེད་ཅིང་དེ་གཉིས་ལ་བརྟེན་ནས་གཟུགས་སོགས་འཛིན་པའི་ཤེས་པ་འཁྲུལ་ཤེས་སུ་འཇོག་པ་དང་དེ་གཉིས་ཀྱི་ངོར་མ་ལྟོས་པར་ཐ་སྙད་ཤེས་པའི་སྣང་ཚུལ་ལ་བརྟེན་ནས་ཆུ་སོགས་ཡང་དག་དང་སྨིག་སྒྱུ་སོགས་རྫུན་པ་ཡིན་པ་སོགས་ཀྱི་རྣམ་བཞག་ཏུ་རུང་བ་ཡིན་པས་རིགས་ཤེས་ལ་ལྟོས་ནས་མི་བདེན་པས་མི་བདེན་པར་འཇོག་པ་དང་། དེ་ལ་བརྟེན་ནས་མ་གྲུབ་པས་མ་གྲུབ་པར་འཇོག་མི་ཐུབ་པའི་ཕྱིར་ཏེ། དེ་ལ་ལྟོས་ནས་ལས་འབྲས་མི་བདེན་པས་ལས་འབྲས་མི་བདེན་པ་དང་། དེ་གཉིས་ལ་ལྟོས་ནས་གཟུགས་སོགས་མ་གྲུབ་པས་གཟུགས་སོགས་མེད་པར་འཇོག་མི་ཐུབ་པའི་ཕྱིར། ལམ་རིམ་ཆུང་པ་ལས། དེ་ཡང་འཇིག་རྟེན་པའི་ཐ་སྙད་པའི་ཚད་མ་ཉིད་ལ་ལྟོས་ནས་ཡང་དག་དང་ལོག་པའི་ཀུན་རྫོབ་འཇོག་གིའཕགས་པའི་གཟིགས་པའི་རྗེས་སུ་འབྲིང་བའི་རིགས་ཤེས་ལ་ལྟོས་ནས་མ་ཡིན་པས། ཞེས་གསུངས་པའི་ཕྱིར། གཞན་ཡང་ཚིག་གསལ་ལས། འཇིག་རྟེན་ཤེས་པ་ལ་ལྟོས་ནས་ལས་འབྲས་བདེན་གཉིས་སོགས་འཇོག་པ་ཡོད་ཀྱི། འཕགོས་པ་རྣམས་ཀྱི་མཉམ་བཞག་གི་ངོ་ལ་ལྟོས་ཏེ་ཡོད་པ་མ་ཡིན་ནོ། །བྱས་པ་ལ་ཁོ་ན་རེ། “ཅི་འཕགས་པ་རྣམས་ཀྱི་གཟིགས་ངོ་ལོ་དེ་ལྟར་འཇོག་པའི་རིགས་པ། སྟེ་འཐད་པ་མི་མངའོ་འམ་ཞེ་ན། འཕགས་པའི་མཉམ་བཞག་གི་ངོར་འདི་ཡོད་པའམ་འདི་མེད་པ་ཡིན་ཞེས་པ་འདི་སུས་སྨྲས། འཕགས་པ་རྣམས་ཀྱི་དོན་དམ་པར་ནི་ཅིང་མི་གསུངས་པ་སྟེ་ཅི་ཡང་ཡོད་པར་མ་གཟིགས་ཤིང་མི་གསུངས་པ་ཡིན་ཏེ། ཞེས་འཕོགསཾ་པའི་མཉམ་བཞག་གི་ངོར་འཇོག་རྒྱུ་མེད་པ་དང་། འཇིག་རྟེན་གྱི་སྒོ་ནས་བདེན་གཉིས་ཀྱི་རྣམ་བཞག་ཐམས་ཅད་འཇོག་པར་བཤད་པ་དེ། འཕགས་པའི་མཉམ་བཞག་གི་ངོ་ནས་དེ་ལྟར་འཇོག་པ་མེད་ལ་ཐ་སྙད་དུ་ཡོད་པའི་དོན་མ་ཡིན་པར་ཐལ། ཐལ་འགྱུར་བའི་ལུགས་འདིར་འཕགས་པའི་གཟིགས་པ་ལ་ལྟོས་ནས་བཟང་ངན་བདེན་རྫུན་སོགས་ཁས་མི་ལེན་ན་ཐ་སྙད་དུ་ཡང་ཁས་མི་ལེན་པས་ཁྱབ་པའི་ཕྱིར། དེར་ཐལ། ཁྱོད་ཀྱི་ལུགས་ལ་ཐལ་འགྱུར་བའི་ལུགས་འདིར་སྒྱུ་མའི་རྟ་དང་རྟ་གཉིས་ལ་ཐ་སྙད་དུ་ཡང་བདེན་རྫུན་མེད་པའི་ཕྱིར། རྟོགས་ཁས། རིགས་ཤེས་ཀྱི་ངོར་ལྟོས་ནས་བཟང་ངན་སོགས་ཁས་མི་ལེན་པ་ནི་དེའི་ངོར་ཆོས་གང་ཡང་མ་རྙེད་པ་དང་། དེའི་ངོར་ཡོད་པར་ཁས་བླངས་ན་བདེན་གྲུབ་ཏུ་ཡོད་པར་ཁས་བླངས་པ་ཡིན་པས་སོ། །གཞན་ཡང་མདོ་ལས། ངས་ཆོས་རྣམས་བདེན་པར་མེད་པ་སོགས་བཤད་པ་ལ་མི་འཐད་ཅེས་འཇིག་རྟེན་པ་རྣམས་ང་དང་ལྷན་ཅིག་རྩོད་ཀྱི། ང་ནི་འཇིག་རྟེན་དང་མི་རྩོད་དོ། །འཇིག་རྟེན་ན་སྒྱུ་མ་ནི་མི་བདེན་ཞེས་དང་། རྟ་དངོས་བདེན་ཞེས་རྒྱུ་ལས་འབྲས་བུ་སྐྱེ་ཞེས་དང་། ཆུས་སྐོམ་པ་སེལ་བ་སོགས་གང་དང་གང་འཇིག་རྟེན་ན་ཡོད་པར་འདོད་པ་དེ་དག་ནི་ང་ཡང་ཡོད་པར་བཞེད་དོ། །རི་བོང་གི་རྭ་མེད་ཅེས་དང་། སྒྱུ་མ་ལ་རྟ་མེད་ཅེས་སོགས་གང་འཇིག་རྟེན་ན་མེད་པར་འདོད་པ་དེ་ནི་ང་ཡང་མེད་པར་བཞེད་དོ། །ཞེས་པའི་ལུང་དོན་མ་གྲུབ་པར་ཐལཾ། འཇིག་རྟེན་ན་ཡོད་པ་དང་མེད་པར་གྲགས་ཤིང་གྲོགས་པ་ལྟར་འཇིག་རྟེན་ཤེས་ངོར་གྲུབ་པ་དེ་དག་སྟོན་པ་སངས་རྒྱས་ཀྱི་ཀྱང་བཞེད་པར་བཤད་པ་དེ་ལྟར་སངས་རྒྱས་ཀྱིས་མི་བཞེད་པའི་ཕྱིར། དེར་ཐལ། སྒྱུ་མའི་རྟ་དང་རྟ་གཉིས་ལ་བདེན་རྫུན་འཇིག་རྟེན་ལ་གྲགས་ཀྱང་དེ་ལྟར་སངས་རྒྱས་ཀྱིས་མི་བཞེད་པའི་ཕྱིར། རྟགས་ཁས། བྱས་པ་ལ་ཁོ་ན་རེ། འོ་ན་སྒྱུ་མའི་རྟ་རྫུན་པ་དང་། རྟ་དངོས་གནས་པ་བདེན་པ་ཡིན་པར་ཐལ། དེ་གཉིས་ལ་བདེན་རྫུན་སངས་རྒྱས་ཀྱིས་བཞེད་པའི་ཕྱིར་ན་མ་ཁྱབ། འོ་ན། ཁྱོད་རང་ལ་རྫུན་པ་ཡིན་ན་རྫུན་པས་ཁྱབ་པ་དང་། བདེན་ན་བདེན་པ་ཡིན་པས་ཁྱབ་པར་ཐལ། ཁྱོད་ལ་དེ་བཞིའི་སྔ་མ་གཉིས་ལ་ཁྱད་པར་མེད། ཕྱི་མ་གཉིས་ལའང་ཁྱད་པར་མེད་པའི་ཕྱིར། རྟགས་ཁྱབ་སོང་། འདོད་ན། རྒྱུ་དགེ་བ་ལས་འབྲས་བུ་བདེ་བ་འབྱུང་བ་ཆོས་ཅན། རྫུན་པར་ཐལ། བརྫུན་པ་ཡིན་པའི་ཕྱིར། ཁྱབ་པ་ཁས། དེར་ཐལ། འདུས་བྱས་ཡིན་པའི་ཕྱིར། ཐལ་འགྱུར་གཉིས་པ་ལ་འདོད་ན། རྒྱུ་དགེ་བ་ལས་འབྲས་བུ་བདེ་བ་འབྱུང་བ་ཆོས་ཅན། མི་རྫུན་པར་ཐལ། བདེན་པའི་ཕྱིར། དེར་ཐལ། དེ་མི་བསླུ་བའི་ཕྱིར། དེར་ཐལ། ཆོས་ཐམས་ཅད་མིང་གིས་ཕར་བཏགས་ཙམ་ལས་མེད་ཀྱང་ནགས་ཚལ་སོགས་ཀྱི་རྩི་སྨན་གྱི་རིགས་རང་རང་གི་འབྲས་བུ་མ་འཆོལ་བར་འབྱུང་བ་ཀུན་རྫོབ་ཏུ་མི་བསླུ་བའི་ཕྱིར། སློབ་དཔོན་དཔའ་བོས། ནགས་ཚལ་གྱི་ཚོགས་རྣམས་ཀྱི་རྒྱུ་ལས་འབྲས་བུའི་རིགས་སོ་སོ་བ་འབྱུང་བ་ཡི་དངོས་པོ་ནི་ཀུན་རྫོབ་ཏུ་བསླུ་བ་མེད་པ་ཡིན་པར་འདོད། ཅེས་གསུངས་པའི་ཕྱིར། གཞན་ཡང་རྩ་ཤེས་ལས། ཐམས་ཅད་ཡང་དག་ཡང་དག་མིན། །ཡང་དག་ཡང་དག་མ་ཡིན་ཉིད། །ཅེས་པའི་དོན་མེད་པར་ཐལ། བུམ་པ་སོགས་འཇིག་རྟེན་ན་ཡང་དག་པར་གྲགས་ལ་གྲགས་པ་ལྟར་འཇིག་རྟེན་ན་ཡང་དག་པར་སྒྲུབ་པ་དང་། སྒྱུ་མ་སོགས་ཡང་དག་པ་མིན་པར་གྲགས་ལ་གྲགས་པ་ལྟར་འཇིག་རྟེན་ན་ཡང་དག་པ་མ་ཡིན་པ་ཉིད་དུ་ཁས་ལེན་པོ་དང་། གཟུགས་སོགས་སོ་སྐྱེས་ཕལ་བ་ལ་ཡང་དག་པ་དང་། འཕགས་པའི་རྗེས་ཐོབ་ཡེ་ཤེས་ལ་ཕྲ་བའི་མི་རྟག་པའི་རྫུན་པ་མ་ཡིན་པའི་ཕྱིར། དེར་ཐལ། བདེན་རྫུན་སོགས་ཐལ་འགྱུར་བའི་མི་འདོད་པའི་ཕྱིར། རྟགས་ཁས། རྩ་བར་ཁྱབ་སྟེ། དེའི་ཐད་ཀྱི་བུདྡྷ་པཱ་ལི་ཏ་ལས། གང་གི་ཚེ་བདེན་རྫུན་སོགས་འཇིག་རྟེན་གྱི་ཐ་སྙད་འཇོག་པར་བྱ་བ་དེའི་ཚེ་ན་འཇིག་རྟེན་ན་ཡང་དག་པ་ཉིད་དུ་གྲགས་པ་དེ་བཅོམ་ལྡན་འདས་ཀྱིས་ཀྱང་ཡང་དག་པ་དེ་ཉིད་དུ་བཞེད་དོ། །ཞེས་སོགས་གསུངས་པའི་ཕྱིར། ཡང་ཁ་ཅིག་ན་རེ། འཇིག་རྟེན་ཤེས་ངོའི་ཡང་ལོག་གཉིས་ཐལ་འགྱུར་བའི་ཐ་སྙད་དུ་ཁས་མི་ལེན་ཟེར་ན། འོ་ན་ཐལ་འགྱུར་བས་འཇིག་རྟེན་གྱི་ཤེས་པ་ལ་གྲགས་ཤིང་གྲུབ་པ་རྣམས་ཁས་མི་ལེན་པར་ཐལ། །འཇིག་རྟེན་གྱི་ཤེས་པའི་ཡུལ་ཡང་དག་པར་གྲགས་ཤིང་དོན་ལ་ཡང་གྲུབ་པའི་བུམ་པ་སོགས་དང་། ལོག་པར་གྲགས་ཤིང་གྲུབ་པའི་གཟུགས་བརྙན་སོགས་ཁས་མི་ལེན་པའི་ཕྱིར། རྟགས་སོང་། མ་ཁྱབ་ན། ཁྱབ་པར་ཐལ། འཇིག་རྟེན་པའི་ཤེས་པའི་ཡུལ་གྲགས་ཤིང་གྲུབ་པ་རྣམས་ནི་འཇིག་རྟེན་ན་ཇི་ལྟར་གྲགས་པ་ལྟར་དུ་འཕགས་པ་རྣམས་ཀྱིས་ཀྱང་ཁས་ལེན་པའི་ཕྱིར། དེར་ཐལ། འཕགས་པ་རྣམས་ཀྱིས་འཇིག་རྟེན་ལ་གྲགས་ཤིང་གྲུབ་པའི་ཡང་དག་དང་ལོག་པ་སོགས་ཁས་བླངས་ནས་དེ་དག་བསྒྲུབ་གཞིར་བཟུང་སྟེ་དེའི་སྟེང་དུ། དེ་དག་གི་གནས་ལུགས་སྒྲུབ་བྱེད་ཀྱི་རིགས་པའི་དོན་དམ་སྟོན་པར་མཛད་པའི་ཕྱིར། ཚིག་གསལ་ལས། འོན་ཀྱང་འཇིག་རྟེན་ཁོ་ན་སྟེ་བདེན་གྲུབ་ཀྱིས་ཁྱད་པར་དུ་བྱས་པ་མ་ཡིན་པར་ཕྱིར་འཇིག་རྟེན་ཐ་སྙད་ཁོ་ན་ལ་རབ་ཏུ་གྲགས་པའི་གྲགས་པ་ལྟར་དོན་ལའང་འཐད་པ་གང་ཡིན་པ་དེ་དག་ནི་གཞན་གྱིས་བདེན་གཉིས་གྱི་དོན་རྟོགས་པར་བྱ་བའི་ཕྱིར་དུ་འཕགས་པ་རང་ཉིད་ཀྱིས་ཀྱང་ཞལ་གྱིས་བཞེས་ནས་དེ་ཉིད་ཀྱི་སྒོ་ནས་འཇིག་རྟེན་པས་བདེན་གཉིས་ཀྱི་རྣམ་བཞག་ཁོང་དུ་ཆུད་པར་མཛད་དོ། །”ཞེས་དང་། ཆོས་ཡང་དག་པར་སྡུད་པའི་མདོ་ལས། བཙུན་པར་རབ་འབྱོར་འཇིག་རྟེན་ན་བསྐྱབ་ཅིང་། བསྲུང་བར་བྱ་བ་ཡིན་གྱི་ཉམས་པར་བྱ་བ་མ་ཡིན་ཏེ། ཆོས་རྣམས་རང་བཞིན་གྱིས་སྟོང་པའི་དོན་དམ་བསྟན་པས་དངོས་སུ་འདོད་ཞེས་དགོངས་ནས་འཇིག་རྟེན་པ་དེ་ལ་འཕགས་པ་རྣམས་ཀྱིས་སྙིང་རྗེ་ཆེན་པོའི་སྒོ་ནས་བདེན་པ་ཡང་དག་པར་བཏང་ནས་ཏེ་དོན་དམ་པའི་བདེན་པོ་གཟིགས་ངོར་རྒྱུ་འབྲསཾ་སོགས་མེད་པོའི་ཚུལ་དེ་དོར་ནས། བྱིས་པ་རྣམས་ལ་ལོག་པ་སྟེ་ཀུན་རྫོབ་ཙམ་དུ་རྒྱུ་འབྲས་མི་བསླུ་བ་སོགས་ཀྱི་ཐ་སྙད་འདོད་ཏེ་ཐ་སྙད་རྣམས་སྟོན་གྱི། འཕགས་པ་རྣམས་ཀྱི་གཟིགས་ངོ་ལ་རྒྱུ་འབྲས་སོགས་ཡོད་ཅེས་སྟོན་པ་མ་ཡིན་ཏེ། ཞེས་གསུངས་པའི་ཕྱིར། དེ་ལྟར་དབུ་མ་པའི་རང་ལུགས་ལ་ཀུན་རྫོབ་ལ་ཡང་ལོག་གཉིས་མེད་ཅེས་པ་ནི་དོན་དམ་དཔྱོད་པའི་རིགས་ཤེས་ཀྱིས་དཔྱད་པ་ན་རང་གི་ངོ་བོས་གྲུབ་པའི་ཡང་དག་པའི་ཆོས་གཅིག་ཀྱང་མེད་པའི་རྒྱུ་མཚན་གྱིས་རང་གི་ངོ་བོས་གྲུབ་པ་ཡང་དག་པའི་ཀུན་རྫོབ་དང་། རང་གི་ངོ་བོས་མ་གྲུབ་པ་ལོག་པའི་ཀུན་རྫོབ་ཀྱི་དབྱེ་བ་མེད་པ་ཡིན་པ། འཇིག་རྟེན་པའི་ཤེས་པ་ཞེས་པ་སྟོང་ཉིད་མ་རྟོགས་པའི་གང་ཟག་གི་ཤེས་པ་ཚད་མ་དང་ཚད་མིན་འགའ་ཞིག་གི་ངོ་ན་སྣང་གནས་མཐུན་པ་ཡང་དག་ཀུན་རྫོབ་ཏུ་གྲུབ་པ་དང་། སྣང་གནས་མི་མཐུན་པ་ལོག་པའི་ཀུན་རྫོབ་དུ་གྲུབ་པ་གཉིས་ཡོད་པར་ཐལ་འགྱུར་བས་རང་ལུགས་སུ་ཁས་ལེན་ཏེ། ཁོ་བོ་ཅག་གི་ལུགས་ལ་དེ་ལྟར་ཡོད་ཅེས་སྟོན་པའི་ཆེད་དུ་དེ་ལྟར་བསྟན་པ་ཡིན་གྱི་གྲུབ་མཐའ་སྨྲ་བ་གང་གི་ལུགས་བཤད་པ་མ་ཡིན་པའི་ཕྱིར། དེར་ཐལ། དེ་ལྟར་འདོད་པ་ལ་ཐལ་འགྱུར་བ་ལས་གཞན་སུ་ཡང་མེད་པའི་ཕྱིར། དེ་ཡང་འཇིག་རྟེན་ཤེས་ངོར་དེ་ལྟར་ཡང་ལོག་གཉིས་སུ་ཡོད་ཅེས་བཞེད་པ་ཡིན་གྱི་འཇིག་རྟེན་ཤེས་ངོར་ཡང་དག་ཀུན་རྫོབ་དང་ལོག་པའི་ཀུན་རྫོབ་ཡོད་པ་ལྟར་དོན་ལའང་ཡོད་པར་བཞེད་པ་མིན་ཏེ་དོན་ལ་ཡང་དག་ཀུན་རྫོབ་མེད་པ་གང་ཞིགའཇིག་རྟེན་ཤེས་ངོའི་ལོག་པའི་ཀུན་རྫོབ་ཀྱང་སྒྱུ་མ་ལྟར་སྣང་ཡང་རྟར་མ་གྲུབ་པ་ལྟ་བུ་རགས་པའི་སྣང་གནས་མི་མཐུན་པའི་ཡུལ་དང་། རགས་པའི་སྣང་གནས་མི་མཐུན་པ་ཙམ་འཛིན་པའི་ཡུལ་གཉིས་པོ་དེ་གཉིས་ཀྱི་ཚུལ་ལ་དཔྱད་པའི་འཇིག་རྟེན་ཤེས་ངོར་ལོག་པ་ཡིན་གྱི། དེ་ལྟར་དཔྱད་པའི་འཇིག་རྟེན་ཤེས་ངོ་ལ་སྒྱུ་མའི་རྟ་སོགས་ཡུལ་དང་། དེ་དག་འཛིན་པའི་ཡུལ་ཅན་ཕྱིན་ཅི་ལོག་གཉིས་པོ་རང་ངོས་ནས་གྲུབ་པ་ཁོ་ནར་སྣང་བ་ཡིན་པས་ན་དེའི་ངོར་སྒྱུ་མའི་རྟ་ལ་སོགས་པ་དེ་ཐལ་འགྱུར་བའི་ཀུན་རྫོབ་རྣམས་ལོག་པར་བཞག་པ་ལྟར། ལོག་པའི་ཀུན་རྫོབ་ཡང་མ་ཡིན་པའི་ཕྱིར་རོ། །སྟོང་ཉིད་མ་རྟོགས་པའི་གང་ཟག་གི་རྒྱུད་ཀྱི་མིག་ཤེས་ཚད་མ་རང་དགའ་བའི་ངོར་ལྟོས་ནས། སྒྱུ་མའི་རྟ་དང་དེ་འཛིན་པའི་མིག་ཤེས་གཉིས་ལོག་པར་འཇོག་པ་ནས་དེ་འདྲའི་གང་ཟག་གི་རྒྱུད་ཀྱི་གཙོ་བོ་མེད་པར་རྟོགས་པ་དང་སྒྲ་མི་རྟག་པར་རྟོགས་པའི་ཡིད་ཤེས་རྗེས་དཔག་ཏུ་གྱུར་པའི་འཇིག་རྟེན་ཤེས་ངོ་ལ་ལྟོས་ནས། རིམ་བཞིན་གཙོ་བོ་ཡུལ་ཅན་དང་བཅས་པ་དང་། སྒྲ་རྟག་པ་ཡུལ་ཅན་དང་བཅས་པ་ལོག་པར་འཇོག་པ་ཡིན་པས། དེ་འདྲའི་ཚོགས་དྲུག་གི་ཚད་མ་དེ་སྒྱུ་མའི་རྟ་ལ་སོགས་པའི་ཡུལ་ཅན་དང་བཅས་པ་དེ་འཇིག་རྟེན་གྱི་ཤེས་པ་གང་གི་ངོར་ལྟོས་ནས་ལོག་པའི་ཀུན་རྫོབ་ཏུ་འཇོག་པའི་བློ་ཡིན་ནོ། །དེ་ཡང་ཚད་མ་མ་ཡིན་ཏེ། དེ་དག་འཛིན་སྟངས་ལ་མི་བསླུ་བའི་ཤེས་པ་ཡིན་པའི་ཕྱིར། དེ་ལ་དབང་ཤེས་ལྔའི་ཡུལ་རགས་པའི་སྣང་གནས་མི་མཐུན་པའི་ཡུལ་དང་ཡུལ་ཅན་གང་གི་ངོར་ལོག་པའི་ཀུན་རྫོབ་ཏུ་འཇོག་བྱེད་ཀྱི་ཚད་མ་ལ་འཇིག་རྟེན་གྱི་ཤེས་པ་ལྷན་སྐྱེས་རང་དགའ་བའི་ཆོག་ལ། ཡིད་ཤེས་ཀྱི་ཡུལ་གྱི་དེ་འདྲ་དེ་དེར་འཇོག་པ་ལ་ཤེས་པ་རང་དགའ་བས་མི་ཆོག་སྟེ། གནོད་བཅས་ཀྱི་མིག་ཤེས་ཡུལ་དང་བཅས་དེ་གནོད་མེད་ཀྱི་མིག་ཤེས་ལ་ལྟོས་ནས་ལོག་པའི་ཀུན་རྫོབ་ཏུ་འཇོག་པ་སོགས་ཡིན་པའི་ཕྱིར་དང་། གཙོ་བོ་དང་སྒྲ་རྟག་པ་སོགས་ཡིད་ཤེས་ཀྱི་ཡུལ་དུ་གྱུར་པའི་ལོག་པའི་ཡུལ་དང་ཡུལ་ཅན་གཉིས་ནི་ཤེས་པ་རང་དགའ་བ་ལ་ལྟོས་ནས་ལོག་པར་འཇོག་མི་ནུས་པས་རྗེས་དཔག་ཚད་མར་གྱུར་པའི་འཇིག་རྟེན་པའི་ཤེས་པ་གཅིག་ལ་ལྟོས་ནས་འཇོག་དགོས་པའི་ཕྱིར་རོ། །དེ་དག་ནི་རགས་པའི་སྣང་གནས་མི་མཐུན་པའི་ཡུལ་དང་ཡུལ་ཅན་དང་བཅས་པ་དེ་བློ་གང་གི་ངོར་ལོག་པའི་ཀུན་རྫོབ་ཏུ་འཇོག་བྱེད་ཀྱི་འཇིག་རྟེན་ཤེས་པ་ཡིན་ཏེ། ཐལ་འགྱུར་བའི་ཚད་མ་པ་དེ་འདྲའི་འཇིག་རྟེན་ཤེས་ངོ་ལ་ལྟོས་ནས་སྐྱ་མ་ལ་སོགས་ལོག་པ་ཡིན། ཞེས་འཇོག་པའི་ཚད་མ་དེ་སྒྱུ་མ་སོགས་བློ་གོང་གི་ངོར་ལོག་པའི་ཀུན་རྫོབ་ཏུ་འཇོག་བྱེད་ཀྱི་འཇིག་རྟེན་ཤེས་པ་མ་ཡིན་ཏེ། ཐལ་འགྱུར་བས་དེ་འདྲའི་ཚད་མ་དེས་དབང་པོ་གནོད་མེད་དྲུག་གི་འཇིག་རྟེན་ཤེས་ངོ་ལ་ལྟོས་ནས་དབང་པོ་གནོད་བཅས་དྲུག་ཡུལ་ཡུལ་ཅན་དང་བཅས་པ་ཕྱིན་ཅི་ལོག་ཡིན་ཞེས་འཇོག་པ་ཡིན་གྱི་ཐལ་འགྱུར་བས་དེ་འདྲའི་ཚད་མ་ལ་ལྟོས་ནས་དབང་ཤེས་གནོད་བཅས་དྲུག་ཡུལ་དང་བཅས་པ་ལོག་པར་འཇོག་པ་མ་ཡིན་པའི་ཕྱིར་དང་། ཐལ་འགྱུར་བའི་དེ་འདྲའི་ཚད་མ་དེ་ནི་གནོད་བཅས་ཀྱི་དབང་པོ་དྲུག་གི་ཤེས་པ་ཡུལ་དང་བཅས་པ་དེ་གནོད་མེད་ཀྱི་དབང་ཤེས་དྲུག་གི་ངོར་ལྟོས་ནས་ལོག་པའི་ཀུན་རྫོབ་ཡིན་ཞེས་འཇོག་པའི་ཚད་མ་ཡིན་པའི་ཕྱིར་རོ། །ཡང་བུམ་འཛིན་མིག་གི་ཤེས་པ་ལ་སོགས་པ་ནས་སྒྲ་མི་རྟག་པ་རྟོགས་པའི་ཡིད་ཤེས་ཀྱི་བར་གྱི་སྟོང་ཉིད་རྟོགས་པའི་ཤེས་པ་ཡུལ་དང་བཅས་པ་མ་གཏོགས་པའི་དབང་པོ་གནོད་མེད་ཀྱི་ཚོགས་དྲུག་གི་ཤེས་པ་ཡུལ་དང་བཅས་པ་དེ། སྟོང་ཉིད་མ་རྟོགས་པའི་རྒྱུད་ཀྱི་རང་དགའ་བའི་ཤེས་པ། ཚད་མིན་གྱི་ངོར་ཡང་དག་ཀུན་རྫོབ་ཡིན་ཏེ། དེའི་ངོར་དེ་འདྲའི་ཚོགས་དྲུག་གི་ཤེས་པའི་ཡུལ་གཟུགས་ལ་སོགས་པ་དེ་ཚོགས་དྲུག་གི་ཤེས་པ་དེ་ལ་སྣང་བ་ལྟར་གྲུབ་པས་དེ་ལ་སྣང་གནས་མཐུན་པའི་ཡང་དག་ཡིན་པའི་ཕྱིར་དང་། ཚོགས་དྲུག་གི་ཤེས་པ་དེ་ཡུལ་གཞན་ལ་ཚུལ་དང་སྣང་ཚུལ་ལ་དཔྱད་པའི་དེ་འདྲའི་ཚད་མིན་དེའི་ངོ་ནས་དེ་འདྲའི་ཚོགས་དྲུག་གི་ཤེས་པ་དེ་རང་རང་གི་ཡུལ་རང་བཞིན་གྱིས་གྲུབ་པ་ལ་མི་བསླུ་བའི་ཡང་དག་ཀུན་རྫོབ་ཡིན་པའི་ཕྱིར་རོ། །གང་གི་ངོར་ལྟོས་ནས་ཡང་དག་ཀུན་རྫོབ་ཏུ་འཇོག་པ་འདི་ལ་ཡིད་ཤེས་ཞིག་དགོས་ཀྱིས་དབང་ཤེས་མེད་དེ། འདི་གཟུགས་སོགས་རང་བཚན་གྱིས་གྲུབ་པར་འཛིན་པ་དང་། དབང་ཤེས་སོགས་སྣང་ཡུལ་ལ་མ་འཁྲུལ་བར་འཛིན་པའི་ལོག་ཤེས་རང་དགའ་བ་གཅིག་ཡིན་པ་གང་ཞིགདབང་ཤེས་ཀྱིས་དེ་ལྟར་འཛིན་མི་ཤེས་པའི་ཕྱིར་རོ། །དེས་ན། རྩ་བར། འཇིག་རྟེན་ཉིད་ལས་བདེན་ཡིན་ཞེས་པའི་འཇིག་རྟེན་ནི་གཟུགས་སོགས་རང་བཞིན་གྱིས་གྲུབ་པར་འཛིན་པ་དང་། ཤེས་པ་རྣམས་རང་བཚན་ལ་མ་འཁྲུལ་མ་ཡིན་པར་འཛིན་པའི་ལོག་ཤེས་གཉིས་དང་། འཇིག་རྟེན་ཉིད་ལས་ལོག་པར་རྣམ་པར་བཞག་ཅེས་པའི་འཇིག་རྟེན་ནི། སྟོང་ཉིད་མ་རྟོགས་པའི་རྒྱུད་ཀྱི་བུམ་འཛིན་མིག་ཤེས་སོགས་ནས་སྒྲ་མི་རྟག་པ་དང་འཁོར་བ་སྡུག་བསྔལ་བ་དང་དངོས་པོ་རྒྱུ་ལས་སྐྱེས་པ་སོགས་རྟོགས་པའི་ཡིད་ཤེས་ཀྱི་བར་རྣམས་སོ། །དེས་ན་འཇིག་རྟེན་ནམ་ཤེས་པ་སྔ་ཕྱི་གཉིས་འགལ་བ་ཁོ་ན་ཡིན་ནོ། །དེ་ལྟར་གནོད་མེད་ཀྱི་དབང་ཤེས་དྲུག་གི་ངོར་ལྟོས་ནས་གནོད་བཅས་ཀྱི་དབང་ཤེས་དྲུག་ཡུལ་དང་བཅས་པ་ལོག་པར་འཇོག་ཚུལ་ནི་གནོད་མེད་ཀྱི་དབང་ཤེས་ཀྱི་ངོར་ལྟོས་ནས། སྒྱུ་མའི་རྟ་དང་དེ་འཛིན་པའི་མིག་ཤེས་གཉིས་ལོག་པ་ཡིན་ཏེ། གཞི་དེར་སྒྱུ་མའི་རྟ་རྟར་གྲུབ་པ་ཡོད་ན་གནོད་མེད་ཀྱི་མིག་ཤེས་ལ་སྣང་དགོས་ཀྱང་མི་སྣང་བས་སྒྱུ་མའི་རྟ་ལོག་པ་ཡིན་ལ། དེས་སྒྱུ་མའི་རྟ་རྟར་འཛིན་པའི་མིག་ཤེས་ཀྱང་ལོག་པ་ཡིན་པའི་ཕྱིར། ཞེས་པ་ནས། སྒྲ་རྟག་པ་ཡུལ་ཅན་དང་བཅས་པ་ལོག་པ་ཡིན་ཏེ། སྒྲ་མི་རྟག་རྟོགས་ཀྱི་ཚད་མས་སྒྲ་མི་རྟག་པར་ངེས་པ་ཡིན་པར་དེ་ལ་ལྟོས་ཏེ་སྒྲ་རྟག་པ་ཡུལ་ལོག་པ་དང་། །སྒྲ་རྟག་འཛིན་བཟུང་ཚུལ་རྫུན་པའི་ལོག་པ་ཡིན་པའི་ཕྱིར། ཞེས་པའོ། །ཤེས་པ་རང་དགའ་བ་ལ་ལྟོས་ནས་གནོད་མེད་ཀྱི་དབང་ཤེས་དྲུག་ཡུལ་དང་བཅས་པ་ཡང་དག་ཏུ་འཇོག་ཚུལ་ནི། འཇིག་རྟེན་ཤེས་པ་རང་དགའ་བའི་ཚད་མིན་ལ་ལྟོས་ནས་གཟུགས་ཡུལ་ཅན་དང་བཅས་པ་ཡང་དག་ཡིན་ཏེ། ཚད་མིན་གྱི་ཤེས་པ་རང་དགའ་དེའི་ངོར་གཟུགས་འཛིན་མིག་ཤེས་ཀྱི་ཡུལ་གཟུགས་དེ་མིག་ཤེས་དེ་ལ་སྣང་བ་ལྟར་སྣང་གནས་མཐུན་པའི་ཡང་དག་ཡིན་པ་དང་། དེས་ན་དེའི་ངོར་གཟུགས་འཛིན་མིག་ཤེས་དེ་ཡང་གཟུགས་རང་བཚན་གྱིས་གྲུབ་པར་སྣང་བ་ལ་མ་འཁྲུལ་བའི་ཤེས་པ་ཡིན་པའི་ཕྱིར། དེས་ལྷག་མ་རྣམས་ལ་འདྲེས། གཟུགས་སོགས་རྟོག་པས་བཏགས་ཡོད་དུ་རྟོགས་པའི་ཤེས་པ་ཡང་འཇིག་རྟེན་ཤེས་པ་ཡིན་པ་ཡིན་ཀྱང་སྔ་མ་གཉིས་གང་ཡང་མ་ཡིན་པས་འཇིག་རྟེན་ཤེས་པ་སྤྱི་ལ་དབྱེ་བ་མང་དུ་ཡོད་པས། སྔར་གྱི་འཇིག་རྟེན་ཤེས་ངོ་དང་སྤྱིར་འཇིག་རྟེན་ཤེས་ངོ་དོན་མི་གཅིག་པས་གཟུགས་སོགས་སྔར་གྱི་འཇིག་རྟེན་དང་པོའི་ཤེས་ངོ་ལ་ལྟོས་ནས་ཡང་དག་པ་ཡིན་ཀྱང་སྟོང་ཉིད་རྟོགས་པའི་འཇིག་རྟེན་ཤེས་ངོ་ལ་ལྟོས་ཏེ་ཡང་དག་མ་ཡིན་ཏེ། གཟུགས་སོགས་སྤྱིར་འཇིག་རྟེན་ཤེས་ངོ་ལ་ལྟོས་ཏེ་ལོག་པ་དང་རྫུན་པ་ཡིན་པར་ཁས་ལེན་པའི་ཕྱིར། ཡང་ཁ་ཅིག་ན་རེ། ཀུན་རྫོབ་བདེན་པ་ལ་འཇིག་རྟེན་ཤེས་ངོ་ལ་ལྟོས་པའི་ཡང་དག་ཀུན་རྫོབ་དང་ལོག་པའི་ཀུན་རྫོབ་གཉིས་སུ་གྲངས་ངེས་ཟེར་ན། འོ་ན་འཇིག་རྟེན་པའི་ཤེས་ངོའི་ཡང་ལོག་གཉིས་པོ་གང་རུང་ཡིན་ན་ཀུན་རྫོབ་བདེན་པ་ཡིན་པར་ཐལ། ཀུན་རྫོབ་བདེན་པ་ལ་དེ་གཉིས་སུ་གྲངས་ངེས་པའི་ཕྱིར། ཁྱབ་སྟེ། གྲངས་ངེས་ཐམས་ཅད་ལ་དབྱེ་ཆོས་དེ་དབྱེ་གཞི་ཡིན་དགོས་པའི་ཕྱིར། རྩ་བར་འདོད་ན། གཟུགས་བདེན་གྲུབ་དང་། །གཟུགས་བདེན་འཛིན་གྱི་ཞེན་ཡུལ་གཉིས་པོ་རེ་རེ་ནས་ཆོས་ཅན། ཀུན་རྫོབ་བདེན་པ་ཡིན་པར་ཐལ། དེ་གཉིས་པོ་གང་རུང་ཡིན་པའི་ཕྱིར། ཁྱབ་བ་ཁས། དེར་ཐལ། དེ་གཉིས་འཇིག་རྟེན་ཤེས་ངོའི་ཡང་དག་ཡིན་པའི་ཕྱིར། དེར་ཐལ། གཟུགས་བདེན་གྲུབ་དང་གཟུགས་བདེན་འཛིན་གྱི་ཞེན་ཡུལ་གཉིས་འཛིན་པའི་བདེན་འཛིན་ལྷན་སྐྱེས་གཉིས་སྐབས་འདིའི་ཡུལ་ཅན་ཡང་དག་དང་དེ་གཉིས་ཀྱི་ཞེན་ཡུལ་གཟུགས་བདེན་གྲུབ་དང་། གཟུགས་བདེན་འཛིན་གྱི་ཞེན་ཡུལ་གཉིས་སྐབས་འདིའི་འཇིག་རྟེན་ཤེས་ངོའི་ཡུལ་ཡང་དག་ཡིན་པའི་ཕྱིར། རྣམ་བཤད་ལས། བདག་འཛིན་ལྷན་སྐྱེས་གཉིས་ཀྱིས་ནས་ཐ་སྙད་དུ་ཡང་མེད་དོ། །ཞེས་གསུངས་པའི་ཕྱིར། ཡང་ཁ་ཅིག་ན་རེ། འཇིག་རྟེན་ཤེས་ངོ་ལ་ལྟོས་པའི་ཡུལ་ཡང་དག་ཡིན་ན་ཡོད་མི་དགོས་ཀྱང་། དེ་ལ་ལྟོས་ན་ཡུལ་ཅན་ཡང་དག་ཡིན་ན་ཡུལ་ཅན་དང་ཡོད་པ་ཡིན་པས་ཁྱབ་ཟེར་ན། འོ་ན་གཟུགས་ཀྱི་རང་མཚན་ལ་མི་བསླུ་བའི་མིག་ཤེས་ཆེན་མོ་ཡོད་པ་དང་ཡུལ་ཅན་ཡིན་པར་ཐལ། འཇིག་རྟེན་ཤེས་ངོ་ལ་ལྟོས་ཏེ་ཡུལ་ཅན་ཡང་དག་ཡིན་པའི་ཕྱིར། དེར་ཐལ། འཇིག་རྟེན་རང་དགའ་བ་རྣམས་ཀྱིས་ནི་རང་གི་མིག་ཤེས་ལ་གཟུགས་སྣང་བ་ལྟར་དུ་གྲུབ་པར་འདོད་པའི་ཕྱིར། རྟགས་ཁས། ཁྱབ་སྟེ། རང་ལ་གཟུགས་སྣང་བ་ལྟར་དུ་གྲུབ་ན་དེ་ལྟར་སྣང་བའི་མིག་ཤེས་དེ་མ་འཁྲུལ་བར་ཡང་འདོད་པས་ན། དེ་འདྲའི་མིག་ཤེས་དེ་མ་འཁྲུལ་བར་འཛིན་པའི་འཇིག་རྟེན་ཤེས་ངོ་ལ་ལྟོས་ནས་ཡུལ་ཅན་ཡང་དག་ཡིན་པའི་ཕྱིར། དེར་ཐལ། དེ་འདྲའི་མིག་ཤེས་མ་འཁྲུལ་བར་འཛིན་པའི་འཇིག་རྟེན་པའི་ཤེས་པ་རང་དགའ་བ་དེ་ནི་འཇིག་རྟེན་ཉིད་ལས་བདེན་ཡིན་ཞེས་པའི་འཇིག་རྟེན་པའི་ཤེས་པ་ལ་འཇོག་པའི་ཕྱིར། དེར་ཐལ། ཆོས་ཅན་དེ་ཡིན་པའི་ཕྱིར། ཡང་ཁ་ཅིག་ན་རེ། འཇིག་རྟེན་ཤེས་ངོ་ལ་ལྟོས་ནས་ཡང་ལོག་གཉིས་སུ་འབྱེད་པའི་ཚེ། གང་གི་ངོར་ཡང་ལོག་ཏུ་འཇོག་པའི་ཤེས་པ་དེ། སྔ་ཕྱི་གཅིག་འཛིན་གྱི་སྟེ་ཡང་ལོག་གཉིས་ཀ་འཛིན་པའི་ཤེས་པ་ཡིན་ཟེར། ལ་ལ་ན་རེ། གང་གི་ངོར་ཡང་ལོག་ཏུ་འཇོག་པའི་ཤེས་པ་དེ་ཚད་མ་ཡིན་པར་ཁས་བླངས་ནས་ཚད་མ་གཅིག་གིས་ཡང་ལོག་གཉིས་འབྱེད་པ་ཡིན་ཟེར། ཁ་ཅིག་གིས། དེ་འཇིག་རྟེན་པའི་ཤེས་པ་རང་དགའ་བ་ཚད་མིན་གྱི་བློ་ཁོ་ན་ཡིན་པར་བྱས་ནས་ཚད་མིན་གྱི་ཤེས་པ་གཅིག་གིས་ཡང་ལོག་གཉིས་ཀ་འབྱེད་པ་ཡིན་ཟེར། དེ་ལ་འཇིག་རྟེན་སྔ་མས་བསྟན་པའི་མིག་ཤེས་སོགས་ཡུལ་དང་བཅས་པ་ཡང་དག་ཏུ་འཇོག་པའི་ལོག་ཤེས་དང་འཇིག་རྟེན་ཕྱི་མས་བསྟན་པའི་གནོད་བཅས་ཀྱི་དོན་ནི་ཤེས་པ་དྲུག་ཡུལ་དང་བཅས་པ་ལོག་པར་འཇོག་བྱེད་ཀྱི་ཚད་མ་གཉིས་ལུགས་སྔ་མས་ཤེས་པ་གཅིག་དང་། བར་མས་ཚད་མ་གཅིག་དང་། ཕྱི་མས་ཤེས་པ་རང་དགའ་བའི་ཚད་མིན་གཅིག་ཏུ་ཁས་བླངས་པར་སོང་བ་དང་། ལུགས་བར་པའི་གནོད་མེད་ཀྱི་དབང་ཤེས་དྲུག་ཡང་དག་ཡིན་པར་འཇོག་བྱེད་ཀྱི་འཇིག་རྟེན་ཕྱི་མའི་ཚད་མ་ཡང་ཡོད་པར་ཁས་བླངས་པར་སོང་བས་ན་དེ་དག་ལ། རྩ་བར། འཇིག་རྟེན་ཉིད་ལས་ལོག་པར་རྣམ་པར་བཞག། ཅེས་པའི་འཇིག་རྟེན་ཕྱི་མའི་དངོས་བསྟན་གྱིས་ཤེས་པ་ཡིན་ན། འཇིག་རྟེན་ཉིད་ལས་བདེན་ཡིན་ཞེས་པའི་འཇིག་རྟེན་སྔ་མའི་དངོས་བསྟན་གྱི་ཤེས་པ་ཡིན་དགོས་པར་ཐལ། ཡང་ལོག་གཉིས་ཀ་ཤེས་པ་གཅིག་གིས་འབྱེད་པའི་དམ་བཅའ་འཐད་པའི་ཕྱིར། འདོད་ན། གནོད་མེད་ཀྱི་དབང་པོ་དྲུག་གི་ཤེས་པ་ཚད་མ་དྲུག་ཆོས་ཅན། འཇིག་རྟེན་ཉིད་ལས་བདེན་ཡིན་ཞེས་པའི་འཇིག་རྟེན་སྔ་མའི་དངོས་བསྟན་གྱི་ཤེས་པ་ཡིན་པར་ཐལ། དེ་དྲུག་གི་འཇིག་རྟེན་ཕྱི་མའི་དངོས་བསྟན་གྱི་ཤེས་པ་ཡིན་པའི་ཕྱིར། ཁྱབ་པ་ཁས། དེར་ཐལ། འཇིག་རྟེན་ཕྱི་མས་བསྟན་པའི་འཇིག་རྟེན་དེ་གནོད་མེད་ཀྱི་དབང་ཤེས་དྲུག་གིས་རིམ་བཞིན་གནོད་བཅས་ཀྱི་དབང་པོ་དྲུག་གི་ཤེས་པ་ཡིད་དང་བཅས་པ་དེ་ཕྱིན་ཅི་ལོག་ཏུ་འཇོག་པ་ཡིན་པའི་ཕྱིར། དེར་ཐལ། རྩ་བར། སྐྱོན་ལྡན་དབང་ཅན་རྣམས་ཀྱི་ཤེས་པ་ནི། །དབང་པོ་ལེགས་གྱུར་ཤེས་ལྟོས་ལོག་པར་འདོད། །ཅེས་གསུངས་པའི་ཕྱིར། གོང་གི་ཁྱབ་པ་ཁས་བླངས་ལ་འདོད་ན། གཟུགས་སོགས་ཡང་དག་ཏུ་འཇོག་བྱེད་ཀྱི་འཇིག་རྟེན་སྔ་མའི་ཤེས་པ་ལ་གནོད་མེད་ཀྱི་དབང་པོ་དྲུག་གི་ཤེས་པ་ཚད་མ་དྲུག་ཡོད་པར་ཐལ། འཇིག་རྟེན་ཉིད་ལས་བདེན་ཡིན་ཞེས་པའི་དངོས་བསྟན་གྱི་ཤེས་པ་ལ་ཚད་མ་དྲུག་ཡོད་པའི་ཕྱིར། འདོད་ན། སྐབས་འདིར་ཡང་དག་ཀུན་རྫོབ་ཡོད་པར་ཐལ། གཟུགས་སོགས་ཡུལ་ཅན་དང་བཅས་པ་དེ་གང་གི་ངོར་ཡང་དག་ཏུ་འཇོག་.པའི་ཤེས་པ་དེ་གནོད་མེད་ཀྱི་ཚད་མ་ཡིན་པའི་ཕྱིར། རྟགས་ཁས། ཁྱབ་སྟེ། གཟུགས་སོགས་ཡུལ་ཅན་དང་བཅས་པ་དེ་ཚད་མའི་ངེས་ངོར་ཡང་དག་པའམ་རང་ངོས་ནས་གྲུབ་པའི་ཡང་། །དག་པ་ཡིན་ན་དེ་ཡང་དག་ཀུན་རྫོབ་ཡིན་པ་ལས་འོས་མེད་པའི་ཕྱིར་ཏེ། རང་རྒྱུད་པས་ཀྱང་གནོད་མེད་ཀྱི་དབང་པོ་དྲུག་ལ་སྣང་བ་ལྟར་རང་ངོས་ནས་གྲུབ་པར་འདོད་པའི་གནད་ཀྱིས་གཟུགས་སོགས་ཡང་དག་ཀུན་རྫོབ་དང་། ཡུལ་ཅན་ཐམས་ཅད་རིང་འཛིན་ཚད་མ་ལ་སྣང་བ་ལྟར་མ་གྲུབ་པ་མེད་པའི་ཡུལ་ཅན་ལ་ཡང་དག་ཀུན་རྫོབ་ཀྱིས་ཁྱབ་པ་དང་། ཡུལ་ལ་སྒྱུ་མའི་རྟ་སོགས་སྣང་གནས་མི་མཐུན་པའི་ལོག་པ་དང་། གཟུགས་སོགས་ཡང་དག་ཀུན་རྫོབ་ཏུ་འདོད་པ་གོང་ལྟར་ཡིན་པའི་ཕྱིར་རོ། །གཞན་ཡང་གང་ཟག་གི་བདག་མེད་རགས་པ་རྟོགས་པའི་ཚད་མ་དང་། བདག་འཛིན་རགས་པ་འཁྲུལ་ཤེས་སུ་རྟོགས་པའི་རྗེས་དཔག་ཚད་མ་གཉིས་རེ་རེ་ནས་ཆོས་ཅན། འཇིག་རྟེན་ཞེས་པའི་ཤེས་པ་སྔ་མ་དེ་ཡིན་པར་ཐལ། དེ་གཉིས་འཇིག་རྟེན་ཞེས་པ་ཕྱི་མའི་འཇིག་རྟེན་པའི་ཤེས་པ་དེ་ཡིན་པའི་ཕྱིར། ཁྱབ་པ་ཁས། དེར་ཐལ། དེ་གཉིས་ནི་རིམ་བཞིན་བློ་གང་གི་ངོར་ལྟོས་ནས་གང་ཟག་གི་བདག་རགས་པ་ཡུལ་ཕྱིན་ཅི་ལོག་དང་། བདག་འཛིན་རགས་པ་ཡུལ་ཅན་ཕྱིན་ཅི་ལོག་ཏུ་འཇོག་པའི་ཤེས་པ་ཡིན་པའི་ཕྱིར། རྣམ་བཤད་ལས། ཡིད་ལ་གྲུབ་མཐའ་ངན་པའི་གནོད་པ་ཡོད་པའི་རྐྱེན་གྱིས་ལོག་པར་བཟུང་བའི་དོན་གཙོ་བོ་ལ་སོགས་པ་རྣམས་འཇིག་རྟེན་པའི་བློ་རང་དགའོ་བ་ལ་བརྟེན་ནས་ཕྱིན་ཅི་ལོག་ཏུ་མི་རྟོགས་པས་དེ་དག་འཇིག་རྟེན་ཉིད་ལས་ཏེ། འཇིག་རྟེན་ཤེསཾ་ངོ་ལ་ལྟོས་ནས་ལོག་པོ་ཡིན་པར་ཇི་ལྟར་བཞག་ཅེ་ན། ”ཞེས་པ་ནས་གྲུབ་མཐའ་ངན་པས་བཏགས་པ་ནི་གྲུབ་མཐས་བློ་བསྒྱུར་བ་ཁོ་ནསཾ་བཏཾགོས་པའི་གཙོ་བོ་ལ་སོགས་པ་ཡིན་ལ། དེ་དག་ནི། ཡུལ་དང་བཅས་པ་ཕྱིན་ཅི་ལོག་ཏུ་བློ་རང་དགའ་བས་མི་རྟོགས་ཀྱང་། དེ་ཁོ་ན་ཉིད་ལ་བློ་མངོན་དུ་མ་ཕྱོགས་པའི་གང་ཟག་གི་ཚད་མས་བདགེ་གཙོ་བོ་སོགསཾ་མེད་པ་དང་། དེ་དག་འཛིན་པའི་ཡུལ་ཅན་གྱི་ཤེས་པ་འཁྲུལ་ཤེས་སུ་རྟོགས་པས་དེ་ལྟར་རྟོགས་པའི་འཇིག་རྟེན་ཤེས་པའི་ངོར་ལྟོས་ནས་ལོག་པ་ཡིན་པར་རྟོགས་ལ། དེ་ལྟར་ན་དེ་དག་འཇིག་རྟེན་པའི་ཤེས་པས་ལོག་པར་རྟོགས་པ་ཡིན་ནོ། །ཞེས་གསུངས་པའི་ཕྱིར། རྩ་བར་འདོད་ན། རྗེས་དཔག་ཚད་མ་དེ་གཉིས་ཆོས་ཅན། འཇིག་རྟེན་པའི་ཤེས་པ་རང་དགའ་བ་ཡིན་པར་ཐལ། འཇིག་རྟེན་ཞེས་པ་སྔ་མའི་ཤེས་པ་ཡིན་པའི་ཕྱིར། རྟགས་ཁས། ཁྱབ་པ་བསྒྲུབས་ཟིན། འདོད་མི་ནུས་ཏེ། བདག་མེད་རགས་པ་དང་བདག་འཛིན་རགས་པ་འཁྲུལ་ཤེས་སུ་རྟོགས་པའི་བློ་ཡིན་པའི་ཕྱིར། ཁྱབ་སྟེ། འཇིག་རྟེན་པའི་ཤེས་པ་རང་དགའ་བ་ལ་དེ་ལྟར་རྟོགས་པའི་བློ་མེད་པའི་ཕྱིར་ཏེ། རྣམ་བཤད་ལས། ཡིད་ལ་གྲུབ་མཐའ་ངན་པའི་གནོད་པ། ཞེས་སོགས་དྲངས་མ་ཐག་པ་དེའི་ཕྱིར་རོ། །གཞན་ཡང་། གཟུགས་ཡང་དག་པར་འཛིན་པ་དང་། གཟུགས་བརྙན་རྫུན་པར་འཛིན་པའི་ཤེས་པ་གཅིག་གི་ཡིན་པ་ཡོད་པར་ཐལ། གང་གི་ངོར་ལྟོས་ནས་གཟུགས་ཡང་དག་ཏུ་འཇོག་པའི་ཤེས་པ་ལ་གཟུགས་ཡང་དག་པར་འཛིན་པའི་ཤེས་པ་གཅིག་དགོས། གང་གི་ངོར་ལྟོས་ནས་གཟུགས་བརྙན་ལོག་པར་འཇོག་པའི་ཤེས་པ་ལ་གཟུགས་བརྙན་རྫུན་པར་འཛིན་པའི་ཤེས་པ་གཅིག་དགོས་པ་གང་ཞིགཁྱེད་ཅག་གིས་དེ་དག་ཤེས་པ་གཅིག་གིས་ཡང་ལོག་ཏུ་འབྱེད་པའི་ཕྱིར། འདོད་ན། དེ་འདྲའི་གཞི་མཐུན་གྱི་ཤེས་པ་དེ་ཆོས་ཅན། ལོག་ཤེས་ཡིན་པར་ཐལ། གཟུགས་ཡང་དག་པར་འཛིན་པའི་ཤེས་པ་ཡིན་པའི་ཕྱིར། རྟགས་ཁས། འདོད་ན། དེ་ཆོས་ཅན། ཚད་མ་ཡང་ཡིན་པར་ཐལ་ལོ། །བྱད་བཞིན་གྱི་གཟུགས་བརྙན་རྫུན་པར་འཛིན་པའི་བློ་ཡང་ཡིན་པའི་ཕྱིར། འདོད་ན། ལོག་ཤེས་དང་ཚད་མས་གཞི་མཐུན་ཡོད་པར་ཐལ་ལོ། །ཡང་ཁ་ཅིག་གིས། མེ་ལོང་ནང་གི་གཟུགས་བརྙན་དེ་འཇིག་རྟེན་ཤེས་ངོ་ལ་ལྟོས་ཏེ་ལོག་པའི་ཀུན་རྫོབ་མིན་ཟེར་ན། དེ་འཇིག་རྟེན་ཤེས་ངོ་ལ་ལྟོས་ཏེ་ལོག་པའི་ཀུན་རྫོབ་ཡིན་པར་ཐལ། དེ་འཇིག་རྟེན་ཤེས་ངོ་ལ་ལྟོས་ཏེ་ལོག་པ་གང་ཞིགཀུན་རྫོབ་ཡིན་པའི་ཕྱིར། དང་པོ་གྲུབ་སྟེ། རྩ་བར། འཇིག་རྟེན་ཉིད་ལས་ལོག་པར་རྣམ་པར་བཞག། ཅེས་པའི་དངོས་བསྟན་གྱི་ལོག་པ་ཡིན་པའི་ཕྱིར། གཉིས་པ་གྲུབ་སྟེ། དེ་ཀུན་རྫོབ་ཡིན་པ་མ་ཟད་ཀུན་རྫོབ་བདེན་པ་ཡིན་པའི་ཕྱིར། དེར་ཐལ། དེ་མཐོང་བ་རྫུན་པའི་རྙེད་དོན་ཡིན་པའི་ཕྱིར། ཁྱབ་སྟེ། གཟུགས་བརྙན་གཟུགས་བརྙན་དུ་འཛིན་པའི་ཤེས་པ་དེ་སྣང་ཡུལ་ལ་འཁྲུལ་ཞིང་འཛིན་སྟངས་ལ་ཚད་མ་ཡིན་པས་མཐོང་བ་རྫུན་པ་ཞེས་བརྗོད་པ་ལྟ་བུ་སྐབས་འདིའི་མཐོང་བ་རྫུན་པ་ནི་ཚད་མ་ཡིན་པས། དེའི་རྙེད་དོན་ལ་ཡོད་པས་ཁྱབ་པའི་ཕྱིར། རྩ་བར། མཐོང་བ་རྫུན་པ་ཀུན་རྫོབ་བདེན་པར་གསུངས། །ཞེས་གསུངས་པའི་ཕྱིར། རྣམ་བཤད་ལས། དེ་ལྟ་ནའང་ཤེས་བྱ་རྫུན་པ་བསླུ་པའི་དོན་མཐོང་བའི་རྙེད་དོན་ཡིན་པའི་ཀུན་རྫོབ་བདེན་པའོ། །ཞེས་གསུངས་པའི་ཕྱིར། ཡང་ཁ་ཅིག་ན་རེ། ཐལ་འགྱུར་བའི་ལུགས་ལ་གཟུགས་སོགས་ཡུལ་.ལྔ་དང་། ཡུལ་ཅན་ལྔ་ཡང་དག་ཀུན་རྫོབ་དང་ལོག་པའི་ཀུན་རྫོབ་གང་དུ་ཡང་ཁས་མི་ལེན་པར་ཐལ། རྣམ་བཤད་ལས། གལ་ཏེ་ཡང་དག་པའི་ཀུན་རྫོབ་མི་འདོད་པས་ཡང་ལོག་གཉིས་སུ་མི་འབྱེད་ཀྱང་། མ་རིག་པས་བསླད་པའི་ཡུལ་ཡུལ་ཅན་རྣམས་ལོག་པའི་ཀུན་རྫོབ་ཏུ་ཅིའི་ཕྱིར་མི་འཇོག་ཅེ་ན། ཀུན་རྫོབ་ནི་ཐ་སྙད་པའི་ཚད་མས་འཇོག་དགོས་པའི་ཕྱིར། ལོག་པའི་ཀུན་རྫོབ་འཇོག་ན་ཡང་དེ་ལ་ལྟོས་ནས་འཇོག་དགོས་ན་མ་རིག་པའི་བག་ཆགས་ཀྱིས་བསླད་པ་ནི་འཁྲུལ་བར་ཐ་སྙད་པའི་ཚད་མས་མི་འགྲུབ་པའི་ཕྱིར་རོ། །ཞེས་གསུངས་པའི་ཕྱིར་ན་མ་ཁྱབ་སྟེ། ལུང་དེའི་དོན་ནི་གཟུགས་སོགས་ཀུན་རྫོབ་རྣམས་ལོག་པའི་ཀུན་རྫོབ་མིན་ཞེས་བསྟན་པ་མ་ཡིན་པར་ཀུན་རྫོབ་རྣམས་ནི་འཇིག་རྟེན་ཉིད་ལས་ལོག་པར་ཞེས་པའི་སྐབས་འདིའི་དངོས་བསྟན་གྱི་འཇིག་རྟེན་ཤེས་ངོ་ལ་ལྟོས་ཏེ་ལོག་པའི་ཀུན་རྫོབ་མིན་ཞེས་པའི་དོན་ཡིན་པའི་ཕྱིར་ཏེ། ལུང་དེའི་དོན་ནི་གལ་ལྟེ་ལུགས་འདིར་ཡང་དག་ཀུན་རྫོབ་ཡོད་པར་མི་འདོད་པས་ཡང་ལོག་གཉིས་སུ་མི་འབྱེད་ཀྱང་། མ་རིག་པས་བསླད་པའི་བདེན་སྣང་ཅན་གྱི་ཡུལ་ཡུལ་ཅན་རྣམས་སྐབས་འདིར་བཤད་པ་ལྟར་གྱི་ལོག་པའི་ཀུན་རྫོབ་ཏུ་ཅིའི་ཕྱིར་མི་འཇོག་ཅེ་ན། ཕྱིར་མ་རིག་པས་བསླད་པའི་ཡུལ་ཡུལ་ཅན་རྣམས་ལོག་པའི་ཀུན་རྫོབ་ཡིན་ཀྱང་སྐབས་འདིའི་ལོག་པའི་ཀུན་རྫོབ་ཏུ་མི་འཇོག་སྟེ། སྐབས་འདིའི་ལོག་པའི་ཀུན་རྫོབ་ནི་སྟོང་ཉིད་མ་རྟོགས་པའི་གང་ཟག་ཚད་མས་ཡུལ་སྣང་གནས་མི་མཐུན་པའི་ཕྱིན་ཅི་ལོག་དང་ཡུལ་ཅན་འཁྲུལ་བའི་ཕྱིན་ཅི་ལོག་ཏུ་རྟོགས་ནུས་པ་ཞིག་ཡིན་པའི་སྒོ་ནས་བཞག་པ་ཡིན་པས་སྐབས་འདིའི་ལོག་པའི་ཀུན་རྫོབ་ནི། སྟོང་ཉིད་མ་རྟོགས་པའི་ཐ་སྙད་པའི་ཚད་མས་འཇོག་དགོས་པའི་ཕྱིར་ན། སྐབས་འདིར་བསྟན་པ་ལྟར་གྱི་ལོག་པའི་ཀུན་རྫོབ་ཞིག་འཇོག་ནི་ཡང་དེ་ནི་སྟོང་ཉིད་མ་རྟོགསཾ་པའི་གང་ཟག་གི་ཚད་མ་དེ་ལ་ལྟོས་ནས་འཇོག་དགོས་པ་ཡིན་ན། མ་རིག་པའི་བག་ཆགས་ཀྱིས་བསླད་པའི་ཡུལ་ཡུལ་ཅན་ནི་འཁྲུལ་བ་ཡིན་པར་དེ་འདྲའི་ཚད་མས་མི་འགྲུབ་པའི་ཕྱིར་རོ། །ཞེས་པ་ཡིན་པ་གང་ཞིགརྣམ་བཤད་ཀྱི་ལུང་དེའི་མ་རིག་པས་བསླད་པའི་ཡུལ་ཡུལ་ཅན་རྣམས་ནི་སྟོང་ཉིད་ལ་ཁ་མ་ཕྱོགས་པའི་ཐ་སྙད་པའི་ཚད་མས་ལོག་པ་ཡིན་པར་མ་རྟོགས་པར་བཤད་པ་ཡིན་གྱི། དེ་འདྲའི་ཡུལ་ཡུལ་ཅན་རྣམས་སྟོང་ཉིད་རྟོགས་པའི་གང་ཟག་གི་ཚད་མས་ཕྱིན་ཅི་ལོག་ཏུ་མི་རྟོགས་པར་བཤད་པ་མ་ཡིན་པའི་ཕྱིར། རྟགས་ཕྱི་མ་མ་གྲུབ་ན། །འོ་ན་མ་རིག་པས་བསླད་པའི་ཡུལ་དང་ཡུལ་ཅན་གྱི་ཀུན་རྫོབ་དེ་དག་ཕྱིན་ཅི་ལོག་ཏུ་ཐལ་འགྱུར་བའི་ལུགས་ལ་མི་འཇོག་པར་ཐལ། དེ་དག་དོན་དམ་པར་ཕྱིན་ཅི་ལོག་ཏུ་མི་འཇོག་པ་གང་ཞིག་དེ་དག་ཐ་སྙད་དུ་ཡང་ཕྱིན་ཅི་ལོག་ཏུ་མི་འཇོག་པའི་ཕྱིར། རྟགས་ཕྱི་མ་སོང་། དང་པོ་གྲུབ་སྟེ། མ་རིག་པས་བསླད་པའི་ཡུལ་ཡུལ་ཅན་དེ་དག་དགག་བྱའི་དོན་དམ་དུ་སྟེ་བདེན་གྲུབ་ཀྱི་ཕྱིན་ཅི་ལོག་ཏུ་ཡོད་པ་མ་ཟད། མཉམ་བཞག་གི་དོན་དམ་གྱི་ངོ་ན་ཡང་མེད་པའི་ཕྱིར་ཏེ། དེའི་ངོ་ན་དགག་བྱ་འགོག་བྱེད་སོགས་སྤྲོས་པ་ཀུན་ལོག་པར་སྔར་བཤད་ཟིན་པའི་ཕྱིར། གཉིས་པ་གྲུབ་སྟེ། དེ་འདྲའི་ཡུལ་ཡུལ་ཅན་རྣམས་སྟོང་ཉིད་རྟོགས་པའི་ཐ་སྙད་ཚད་མས་ཕྱིན་ཅི་ལོག་ཏུ་མི་རྟོགས་ན། དེ་དག་ཐ་སྙད་ཀྱི་ཚད་མའི་ངོ་ནས་ཕྱིན་ཅི་ལོག་མ་ཡིན་པའི་ཕྱིར། ཁྱབ་སྟེ། ལམ་རིམ་ལས། འདི་ལྟར་གཟུགས་སོགས་ལ་རང་གི་ངོ་བོས་གྲུབ་པའི་རང་བཞིན་ཏེ། ཐ་སྙད་དུ་ཡོད་པ་ལ་རིགས་པས་འགོག་པ་ནི། “གཟུགས་སོགས་རང་བཞིན་ཤེསཾ་པ་ལ་སྣང་བ་ལྟར་གྲུབ་པའི་ཡང་དག་ཡིན་པ་ཙམ་འགོག་པ་ཡིན་པས་ན་དོན་དམ་འགོག་པ་མི་རུང་བས་ཐ་སྙད་དུ་སྟེ་ཐ་སྙད་ཚད་མའི་ངོར་འགོག་པར་བྱ་དགོས་ལ། དེ་ལྟར་མ་རིག་པོས་བསླད་པ་ལྟར་གྱི་ཡུལ་རང་ངོས་ནས་གྲུབ་པ་མེད་པར་རྟོགས་པ་ལ་བསྟེན་ནས་རང་བཞིན་གྱིས་གྲུབ་པའི་ཡུལ་དང་དེའི་ཡུལ་ཅན་རྣམས་ཡང་དག་པ་ཡིན་པ་འགོག་པ་དེ་འདྲའི་ཐ་སྙད་པའི་ཤེས་ངོ་དེར་ནི། དབང་པོའི་ཤེས་པ་རྣམས་སྣང་ཡུལ་ལ་འཁྲུལ་བ་ཡིན་ལ། དེ་ལས་གཞན་པའི་ཐ་སྙད་པའི་ཤེས་པ་རིང་དགའ་བ་རྣམས་ཀྱི་ངོར་ནི། གཟུགས་སོགས་རང་མཚན་གྱིས་གྲུབ་པོར་སྣང་བའི་དབང་ཤེས་རྣམས་འཁྲུལ་བ་མི་ཡིན་པས། ཞེས་གསུངས་པའི་ཕྱིར། བྱས་པ་ལ་ཁོ་ན་རེ། མ་རིག་པས་བསླད་པའི་གཟུངས་སོགས་ཡུལ་དང་ཡུལ་ཅན་དེ་དག་ཐ་སྙད་པའི་ཚད་མའི་ངོ་ན་ཡང་དག་དང་ལོག་པ་གཉིས་ཀ་ཡིན་པར་ཐལ། གཟུགས་སོགས་དེ་དག་ཤེས་པ་ཐ་སྙད་པའི་ངོ་ན་ཡང་དག་གང་ཞིགདེ་དག་ཤེས་པ་ཐ་སྙད་པའི་ངོ་ན་ལོག་པ་ཡིན་པའི་ཕྱིར། རྟགས་ཁས་ཟེར་ན་མ་ཁྱབ་སྟེ། གཟུགས་སོགས་རང་གི་ངོར་ཡང་དག་ཡིན་པའི་ཤེས་པ་ཐ་སྙད་པ་དང་། གཟུགས་སོགས་རང་གི་ངོ་ན་ལོག་པ་ཡིན་པའི་ཤེས་པ་ཐ་སྙད་པ་གཉིས་ཤེས་པ་སོ་སོ་བ་ཡིན་གྱི་ཤེས་པ་གཅིག་མ་ཡིན་པའི་ཕྱིར། དེར་ཐལ། སྔ་མ་ནི་འཇིག་རྟེན་རང་དགའ་བ་དང་དངོས་སྨྲ་བའི་གཟུགས་སོཊ་འཛིན་པའི་མིག་ཤེས་ལོག་པ་དང་། གཉིས་པ་ནི་གཟུགས་སོགས་བདེན་མེད་ཀྱིས་ཁྱད་པར་དུ་བྱས་ནས་སྣང་བའི་མིག་ཤེས་སོགས་དང་དེ་ལྟར་འཛིན་པའི་ཡིད་ཤེས་རྣམས་ཡིན་པའི་ཕྱིར། ལམ་རིམ་ལས། གཟུགས་སོགས་ཀུན་རྫོབ་པ་རྣམས་གང་གི་ངོར་ཐ་སྙད་དུ་འཁྲུལ་བའི་ལོག་པར་བཞག་པའི་ཐ་སྙད་ཤེས་པ་དང་། བློ་གང་ལ་ལྟོས་ནས་གཟུགས་སོགས་ཕྱིན་ཅི་མ་ལོག་པར་བཞག་པའི་ཐ་སྙད་པའི་ཤེས་པ་གཉིས་གཅིག་ཡིན་ན་ཐ་སྙད་ཤེས་པ་གཅིག་གི་ངོར་གཟུགས་སོགས་ཡང་ལོག་གཉིས་ཀ་ཡིན་པ་འགལ་བ་ཡིན་ཡང་། གང་གི་ངོ་ལ་ལྟོས་ནས་ཡང་ལོག་ཏུ་བཞག་པའི་ཐ་སྙད་པའི་ཤེས་པ་དེ་གཉིས་ནི་སོ་སོ་བ་ཡིན་པས་ཅི་ཞིག་འགལ། ཞེས་གསུངས་པའི་ཕྱིར། གཞན་ཡང་ཐལ་འགྱུར་བའི་ལུགས་འདིར་ཀུན་རྫོབ་བདེན་པ་ཡིན་ན་ལོག་པའི་ཀུན་རྫོབ་ཡིན་པས་ཁྱབ་པར་ཐལ། ཀུན་རྫོབ་བདེན་པ་ཡིན་ན་ཐ་སྙད་དུ་ལོག་པའི་ཀུན་རྫོབ་ཡིན་པས་ཁྱབ་པའི་ཕྱིར། དེར་ཐལ། དེ་ཡིན་ན་ཐ་སྙད་དུ་ལོག་པ་དང་ཀུན་རྫོབ་གཉིས་ཀ་ཡིན་པས་ཁྱབ་པའི་ཕྱིར། དེར་ཐལ། དེ་ཡིན་ན་ཐ་སྙད་དུ་སྣང་གནས་མི་མཐུན་པའི་རྫུན་པ་ཡིན་པས་ཁྱབ་པའི་ཕྱིར། ཁྱབ་སྟེ། དེ་འདྲའི་རྫུན་པ་དེ་ལོག་པ་དང་ཀུན་རྫོབ་གཉིས་ཀའི་དོན་ཡིན་པའི་ཕྱིར་ཏེ། རྫུན་པ་ཡིན་པས་ན་ལོག་པ་དང་ཀུན་རྫོབ་ཅེས་བརྗོད་པའི་ཕྱིར། མ་ཁྱབ་མཚམས་ལ་དེར་ཐལ། གཟུགས་སོགས་ཀུན་རྫོབ་པ་ཐམས་ཅད་ཐ་སྙད་དུ་རྫུན་པ་དང་ཕྱིན་ཅི་ལོག་ཏུ་འཇལ་བའི་བློ་ནི། གཟུགས་སོགས་བདེན་མེད་དུ་སྣང་བའི་ཐ་སྙད་པའི་ཚད་མ་ཡིན་པས་ཁྱབ་ལ། གཟུགས་སོགས་ཐ་སྙད་པའི་ཤེས་པའི་ངོར་ཡང་དག་ཡིན་པར་འཇོག་པའི་བློ་ལ་འཇིག་རྟེན་རང་དགའ་བའི་བློས་ཁྱབ་པའི་ཕྱིར་ཏེ། ལམ་རིམ་ལས། དོན་དམ་དུ་མི་རུང་བས། ཞེས་སོགས་གོང་དུ་དྲངས་པ་དེའི་ཕྱིར། བྱས་པ་ལ་ཁོ་ན་རེ། གཟུགས་སོགས་ཡུལ་ལྔ་པོ་ཆོས་ཅན་འཇིག་རྟེན་ཤེས་ངོ་ལ་ལྟོས་ཏེ་ཡང་དག་པ་ཡིན་པར་ཐལ། དེ་ལྔ་པོ་འཇིག་རྟེན་ཉིད་ལས་བདེན་ཡིན་ཞེས་པའི་དངོས་བསྟན་གྱི་འཇིག་རྟེན་ཤེས་ངོ་ལ་ལྟོས་ཏེ་ཡང་དག་ཡིན་པའི་ཕྱིར་ན། ཤིན་ཏུ་མ་ཁྱབ་སྟེ། སོ་སྐྱེ་རང་དགའ་བའི་ཤེས་པ་འགའ་ཞིག་གི་ངོར་ཀུན་རྫོབ་རྣམས་ཡང་དག་ཡིན་ཀྱང་ཀུན་རྫོབ་རྣམས་རྟོག་པས་བཏགས་ཙམ་ལས་མེད་པས་རྫུན་པར་རྟོགས་པའི་ཚད་མ་དེ་ཀུན་རྫོབ་ཤེས་པ་ཐམས་ཅད་ཀྱི་ནང་ནས་གཙོ་བོ་ཡིན་པ་དང་དེ་འདྲའི་ཚད་མའི་ངོར་ཡང་དག་མ་ཡིན་པས་དེ་གཙོ་བོར་བྱས་ཏེ་ཀུན་རྫོབ་ཡིན་ན་འཇིག་རྟེན་ཤེས་ངོ་ལ་ལྟོས་ཏེ་ལོག་པ་ཡིན་པས་ཁྱབ་པ་ཁས་ལེན་པའི་ཕྱིར། རྩ་བར་འདོད་ན། གཟུགས་ཀུན་རྫོབ་ཡིན་པ་དང་གཟུགས་ལོག་པ་ཡིན་པ་གཉིས་ཆོས་ཅན། ཀུན་རྫོབ་བདེན་པ་མ་ཡིན་པར་ཐལ། དེ་དག་ངེད་ཅག་ལ་འཇིག་རྟེན་ཤེས་ངོ་ལ་གྲུབ་པ་ཡིན་ཀྱང་། ཁྱོད་ལ་དེ་དག་འཇིག་རྟེན་ཤེས་པའི་ངོར་མ་གྲུབ་པའི་ཕྱིར། དེ་ལ་མ་གྲུབ་ཟེར་ན་གཟུགས་སོགས་ལྔ་འཇིག་རྟེན་ཤེས་ངོ་ལ་ཡང་དག་ཡིན་པར་ཁས་བླངས་པ་དང་འགལ་ཏེ། གཟུགས་རྫུན་པ་འཇིག་རྟེན་ཤེས་ངོར་གྲུབ་ན་འཇིག་རྟེན་ཤེས་ངོར་ཡང་དག་མ་ཡིན་པས་སོ། །དེ་ལ་མ་ཁྱབ་ཟེར་ན། ཁྱབ་པར་ཐལ། འཇིག་རྟེན་ཤེས་ངོར་མ་གྲུབ་ན་ཀུན་རྫོབ་བདེན་པ་མ་ཡིན་དགོས་ཀྱི་ཀུན་རྫོབ་བདེན་པ་ཡིན་ན་ནི། ཀུན་རྫོབ་བདེན་པ་དེ་སྤྱིར་འཇིག་རྟེན་པའི་ཤེས་པའི་རྙེད་དོན་ཡིན་པའི་ཕྱིར། དེར་ཐལ། ཀུན་རྫོབ་བདེན་པ་ཡིན་པའི་ཕྱིར། ཁྱབ་སྟེ། མདོ་ལས། ཀུན་རྫོབ་བདེན་པ་ནི་འཇིག་རྟེན་གྱི་སྟེ་འཇིག་རྟེན་ཤེས་པས་སྤྱོད་པའམ་རྙེད་པ་ཡིན་པར་དེ་བཞིན་གཤེགས་པསཾ་གཟིགས་སོ། །ཞེས་གསུངས་པའི་ཕྱིར། གཞན་ཡང་འཇིག་རྟེན་ཉིད་ལས་བདེན་ཡིན་ཞེས་སོགས་ཀྱི་སྐབས་འདིའི་འཇིག་རྟེན་ཤེས་ངོའི་ཡང་དག་དང་ལོག་པའི་ཀུན་རྫོབ་གཉིས་སོ་སོར་འབྱེད་བྱེད་ཀྱི་ཤེས་པ་ནི། ཁྱེད་ཅག་གིས་ཤེས་ཟེར་བ་ལྟར་འཇིག་རྟེན་པའི་ཤེས་པ་རང་དགའ་བ་ཁོ་ན་དང་། དེ་ཡང་འཇིག་རྟེན་པའི་ཤེས་པ་གཅིག་གིས་ཡང་ལོག་གཉིས་ཀ་འབྱེད་པ་ཡིན་པ་མི་འཐད་པར་ཐལ། སྐབས་འདིའི་འཇིག་རྟེན་པའི་ཤེས་པ་གང་གི་ངོར་གཟུགས་སོགས་ཡང་དག་ཏུ་འཇོག་པའི་ཤེས་པ་ལ་འཇིག་རྟེན་རང་དགའ་བའི་ཤེས་པ་ཚད་མིན་ཞིག་དགོས་པ་གང་ཞིགའཇིག་རྟེན་པའི་ཤེས་པ་གང་གི་ངོར་སྒྱུ་མ་སོགས་ལོག་པར་འཇོག་པར་འཇོག་པའི་ཤེས་པ་ལ་ཚད་མས་ཁྱབ་ལ། ཚད་མ་དེ་ལ་ལྷན་སྐྱེས་ཀྱིས་རང་དགའ་བའི་ཚད་མའི་བློ་དང་། དེ་མ་ཡིན་པའི་ཐ་སྙད་པའི་རྗེས་དཔག་ཚད་མ་གཉིས་ཡོད་པའི་ཕྱིར། དང་པོ། གྲུབ་སྟེ། དེ་ལྟར་འཇོག་པའི་བློ་ནི་བློ་རང་གི་ངོར་གཟུགས་སོགས་བདེན་པར་གྲུབ་པའི་བློ་ཡིན་པས་དེ་འདྲ་ལ་ཚད་མ་མེད་པའི་ཕྱིར། དེར་ཐལ། དེ་ལྟར་འཇོག་པའི་བློ་ངོར་གཟུགས་བདེན་པ་ཡིན་པ་གང་ཞིགབློ་དེའི་ངོར་ཡང་དག་པའི་བདེན་པ་ཡིན་ན་བློ་དེས་འཛིན་སྟངས་ཀྱི་ངོར་བདེན་པ་ཡིན་དགོས་ཀྱི་བློ་དེའི་སྣང་ངོར་བདེན་པ་ཡིན་པས་བློ་དེའི་བདེན་པར་འཇོག་མི་ཐུབ་པའི་ཕྱིར། ཟུར་ཕྱི་མ་དེར་ཐལ། དགྲ་བཅོམ་གཉིས་དང་དག་པའི་བྱང་འཕགས་ཀྱི་བློ་ངོར་བདེན་མི་བདེན་ལ་དེ་ལྟར་བཤད་པའི་ཕྱིར། དེར་ཐལ། དེ་གསུམ་གྱི་བློ་དེའི་ངོར་གཟུགས་སོགས་མི་བདེན་པས་དེ་གསུམ་གྱི་བློ་ངོར་མི་བདེན་པར་བཤད་པ་ཡིན་གྱི། དེ་གསུམ་གྱི་བློའི་སྣང་ངོར་གཟུགས་སོགས་བདེན་པའི་ཕྱིར། རང་འགྲེལ་ལས། འདུ་བྱེད་གཟུགས་བརྙན། ཞེས་པ་ནས། བདེན་པ་མ་ཡིན་ཏེ། བདེན་པར་རློམ་པ་མེད་པའི་ཕྱིར། ཞེས་བདེན་པར་མི་འཛིན་པས་ན་ངེས་ངོར་མི་བདེན་པར་བཤད་པའི་ཕྱིར་དང་། རྣམ་བཤད་ལས་ཀྱང་། དེ་གསུམ་གྱི་ངོར་མི་བདེན་པའོ། །ཞེས་གསུངས་པ་ཡང་ངེས་ངོར་མི་བདེན་པས་མི་བདེན་པར་བཤད་པ་ཡིན་གྱི། སྣང་ངོར་མི་བདེན་པས་མི་བདེན་པ་མིན་པའི་ཕྱིར་ཏེ། དེ་དག་གི་བློའི་སྣང་ངོ་ན་བདེན་སྣང་ཡོད་པའི་ཕྱིར་དང་། སྟོང་ཐུན་ལས་ཀྱང་། གཟུགས་སོགས་རྣམས་འཇིག་རྟེན་པའི་བློ་གང་གི་འཛིན་སྟངས་ཀྱི་ངོ་ན་ཡང་དག་པར་གྲུབ་པའི་བློ་ནི་བདེན་འཛིན་ཡིན་པས་དེ་ཚད་མར་མི་རུང་པའི་ཕྱིར། ཞེས་གསུངས་པའི་ཕྱིར། རྟགས་གཉིས་པ་གྲུབ་སྟེ། ལམ་རིམ་ཆུང་བ་ལས། དེ་ཡང་འཇིག་རྟེན་པའི་ཐ་སྙད་ཚད་མ་ཉིད་ལ་ལྟོས་ནས་ཡང་དག་དང་ལོག་པའི་ཀུན་རྫོབ་ཏུ་འཇོག་གི། ཞེས་གསུངས་པའི་ཕྱིར་ཁྱབ་སྟེ། ལུང་དེར་ཡང་ལོག་གཉིས་རིམ་པ་བཞིན། འཇིག་རྟེན་རང་དགའ་བའི་ཤེས་པ་དང་། ཐ་སྙད་པའི་ཚད་མས་འཇོག་པར་བཤད་ལ། འམ་སྒྲས་འཇིག་རྟེན་རང་དགའ་བའི་ཤེས་པ་དེ་ལའང་ནང་གསེས་སུ་ཡང་དག་དང་ལོག་པ་འཇོག་བྱེད་གཉིས་སུ་ཡོད་པའི་ནང་གི་ལོག་པ་འཇོག་པའི་འཇིག་རྟེན་རང་དགའ་བའི་ཤེས་པ་དེ་ཚད་མ་ཡིན་པར་བཤད་པའི་ཕྱིར། དེར་ཐལ། དེ་རྣམ་བཤད་ཀྱི་དགོངས་པ་ཡང་ཡིན་པའི་ཕྱིར། རྣམ་བཤད་ལས། འོ་ན་དབང་པོ་གཟུགས་ཅན་པ་ལ་འཕྲལ་གྱི་གནོད་པ་ཡོད་པའི་དབང་གིས་སྒྱུ་མའི་རྟ་རྟར་སྣང་བ་སོགས་ཡུལ་ལོག་པར་སྣང་བ་དང་། ཡིད་ཀྱི་ཤེས་པ་ལ་གཉིད་དང་གཏན་ཚིགས་ལྟར་སྣང་ལ་སོགས་པའི་གནོད་པ་ཡོད་པའི་དབང་གིས། རྨི་ལམ་དུ་མིར་སྣང་བ་སོགས་ལ་མི་ལ་སོགས་པར་འཛིན་པ་དང་། སད་དུས་སུ་སྒྱུ་མའི་རྟ་གླང་གི་སྣང་བི་ལཾ་རྟ་གླིང་དང་། ••སྨིག་སྒྱུ་ཆུར་སྣང་བ་ལ་ཆུར་འཛིན་པ་རྣམས་ཕྱིན་ཅི་ལོག་ཡིན་པར་འཇིག་རྟེན་པའི་བློ་རང་དགའ་བས་རྟོགས་མེད་ཀྱང་། ཡིད་ལཾ་གྲུབ་མཐཾའ་ངན་པའི་གནོད་པ་ཡོད་པའི་རྐྱེན་གྱིས་བཟུང་བའི་གཙོ་བོ་ལ་སོགས་པའི་དོན་རྣམསཾ་ནི། འཇིག་རྟེན་པའི་རང་དགའ་བས་ཕྱིན་ཅི་ལོག་ཏུ་མི་རྟོགས་པས་ཞེས་པ་ནས། གཙོ་བོ་སོགས་ཡིན་ལ། ཞེས་པ་ནས། ཐ་སྙད་པའི་ཚད་མའི་ལོག་པ་ཡིན་པར་རྟོགས་པ་ཡིན་ནཾ། དེ་དག་འཇིག་རྟེན་པའི་ཤེས་པས་ལོག་པར་རྟོགས་པ་ཡིན་ནོ། །”བདག་འཛིན་གཉིས་ཀྱིས་བཟུང་བའི་དོན་གང་ཟག་དང་གཟུགས་སོགས་ཡུལ་ལྔ་རང་བཞིན་གྱིས་གྲུབ་པ་ལྟ་བུ་ནི། རྩ་བས་གནོད་པ་མེད་པའི་དབང་པོ་བཟུང་བ་ཞེས་པའི་དོན་ཡང་དག་ཀུན་རྫོབ་ཏུ་བཞག་པ་དེ་ཡིན་ལ། དེ་ནི་འཇིག་རྟེན་པའི་བསམ་པ་རང་དགའ་བ་ལ་ལྟོས་ནས་ཡང་དག་པའི་བདེན་པ་ཡིན་མོད་ཀྱང་ཐ་སྙད་དུ་ཡང་མེད་དོ། །ཞེས་གང་གི་ངོར་ཡང་དག་ཏུ་འཇོག་པའི་ཤེས་པ་ནི་བདེན་འཛིན་དང་དེས་བསླད་པའི་དེ་དང་མཚུངས་ལྡན་གྱི་འཇིག་རྟེན་པའི་ཤེས་པ་རང་དགའ་བ་ཡིན་པ་དང་། དེ་ཡང་དེས་བཟུང་བ་ལྟར་མ་གྲུབ་པའི་ལོག་ཤེས་དང་། ཤེས་པ་གང་གི་ངོར་ལོག་པར་འཇོག་པའི་ཤེས་པ་ལ་སྒྱུ་མ་སོགས་གང་གི་ངོར་ལྟོས་ནས་ལོག་པར་འཇོག་པའི་འཇིག་རྟེན་རང་དགའ་བའི་ཚད་མ་དང་། གཙོ་བོ་སོགས་གང་གི་ངོར་ལོག་པར་འཇོག་པའི་ཐ་སྙད་པའི་རྗེས་དཔག་ཚད་མ་ཡོད་པར་བཤད་པ་འདི་དང་། ལམ་རིམ་གཉིས་དོན་གཅིག་པའི་ཕྱིར་དང་། དེས་ན་སྟོང་ཐུན་ལས། འཇིག་རྟེན་པའི་བློ་ལྷན་སྐྱེས་རང་དགའ་བས་ཡང་ལོག་གཉིས་ཀྱི་དབྱེ་བ་འབྱེད་པའི་དོན་ཡིན་གྱི་འཇིག་རྟེན་པའི་ཐ་སྙད་པའི་ཚད་མས་ཡང་ལོག་གཉིས་སུ་དབྱེ་བ་འབྱེད་པ་གཏན་མ་ཡིན་ཏེ། ཞེས་གསུངས་པས་གཙོ་ཆེ་བ་ལ་དགོངས་པ་ཡིན་ཏེ། ཡང་དག་ནི་འཇིག་རྟེན་ཤེས་པ་རང་དགའ་བའི་ངོ་ལ་ལྟོས་ནས་འཇོག་པ་ཁོ་ན་དང་། སྒྱུ་མ་ལ་སོགས་པའི་འཇིག་རྟེན་པའི་ཤེས་པ་རང་དགའ་བས་ལོག་པར་རྟོགས་ནུས་པ་ཐསམ་ཅད་ནི་བློ་ལྷ་སྐྱེས་རང་དགའ་བའི་ངོར་ལྟོས་ནས་ལོག་པར་འབྱེད་པ་ཡིན་གྱི་འཇིག་རྟེན་པའི་ཐ་སྙད་པའི་རྗེས་དཔག་ཚད་མས་དེ་དག་ཡང་ལོག་ཏུ་འབྱེད་པ་གཏན་མིན་ཞེས་གསུངས་ཀྱི་ཤེས་ངོས་ལོག་པ་ཐམས་ཅད་ལ་དེ་ལྟར་ཡིན་པར་གསུངས་པ་མ་ཡིན་ནོ། །གཞན་ཡང་འཇིག་རྟེན་ཤེས་ངོ་ལ་ལྟོས་པའི་ཡང་དག་ཀུན་རྫོབ་འཇོག་པའི་སྐབས་ཀྱི་འཇིག་རྟེན་པའི་ཤེས་པ་གང་གིས་ངོ་ནས་གཟུགས་སོཊ་ཡང་དག་པའམ། སྣང་གནས་མཐུན་པར་འཇོག་པ་དང་། དེ་དག་གི་ཡུལ་ཅན་གཟུགས་འཛིན་དབང་མངོན་སོགས་མ་འཁྲུལ་བ་ཡིན་པར་འཇོག་པའི་ཤེས་པ་ལ་ཞེན་ཡུལ་མེད་པའི་ཚད་མིན་ཞིག་དགོས་པ་ཡིན་གྱི། འཇིག་རྟེན་པའི་ཤེས་པ་གང་གི་ངོར་གཞི་དེ་བདེན་ཞེན་པའི་ཐ་སྙད་དང་མ་འཁྲུལ་བ་ཞེས་པའི་ཐ་སྙད་འཇོག་པའི་ཤེས་པ་ལ་ཚད་མིན་ཞིག་མི་དགོས་པར་ཐལ། དེ་ལ་ཚད་མ་ཡང་ཡོད་པའི་ཕྱིར། དེར་ཐལ། དབང་ཕྱུག་གི་སྐུ་ལ་དབང་ཕྱུག་ཏུ་འཛིན་པ་དེ་ལ་དམིགས་ནས། དེ་ལྟར་འཛིན་པ་དེ་བློ་མ་འཁྲུལ་བ་དང་དེས་བཟུང་བ་ལྟར་བདེན་སྙམ་པའི་འཇིག་རྟེན་པའི་ཤེས་པ་དང་། དབང་ཕྱུག་གི་སྐུ་ལ་ཁྱབ་འཇུག་གི་སྐུར་འཛིན་པ་དེ་ལ་དམིགས་ནས། དེ་ལྟར་འཛིན་པ་དེ་བློ་འཁྲུལ་བ་དང་དེས་བཟུང་བ་ལྟར་མི་བདེན་པར་རྟོགས་པའི་འཇིག་རྟེན་པའི་ཤེས་པ་གཉིས་ཚད་མ་ཡིན་པ་གང་ཞིགདེས་ན་དེ་འདྲའི་ཐ་སྙད་པའི་ཚད་མ་རང་དགའ་བའི་ངོར། དཔེར་ན་དབང་ཕྱུག་གི་སྐུ་ལ་དབང་ཕྱུག་གི་སྐུར་ཡིན་པར་འཛིན་པའི་བློ་དེ་མ་འཁྲུལ་བ་དང་བདེན་ལ། དེ་ལ་ཁྱབ་འཇུག་གི་སྐུར་འཛིན་པ་འཁྲུལ་བ་དང་མི་བདེན་པ་ཡིན་པར་འཇོག་པ་བུདྡྷ་པཱ་ལི་ཏ་ལས་སྔར་བཤད་པ་ལྟར་ཡིན་པའི་ཕྱིར་རོ། །གཞན་ཡང་གོང་དུ་བཤད་པ་ལྟར་དུ་དཔེར་ན་ལྷན་སྐྱེས་ཀྱི་བློ་གཞན་ཞིག་གིས་གཟུགས་དང་དེ་འཛིན་དབང་ཤེས་གཉིས་ལ་དམིགས་ནས་གཟུགས་དེ་དབང་ཤེས་ལ་སྣང་བ་ལྟར་གྲུབ་པར་འཛིན་པ་དང་། གཟུགས་འཛིན་དབང་ཤེས་དེ་མ་འཁྲུལ་བ་ཡིན་པར་འཛིན་པའི་འཇིག་རྟེན་པའི་བློ་དེ་གཉིས་ཀྱི་ངོར་རིམ་བཞིན་གཟུགས་སྣང་གནས་མཐུན་པ་དང་བདེན་གྲུབ་ཡིན་པས་དེའི་ངོར་ལྟོས་ནས་གཟུགས་དང་གཟུགས་འཛིན་གཉིས་ཀ་ཡང་དག་ཅེས་དང་། ཡང་སྨིག་སྒྱུ་དང་དེ་ཆུར་འཛིན་པའི་དབང་ཤེས་གཉིས་ལ་ཚད་མའི་བློ་གཞན་དེས་དམིགས་ནས་ཡུལ་སྨིག་སྒྱུ་དེ་སྣང་གནས་མི་མཐུན་པའི་རྫུན་པ་དང་། དེའི་ཡུལ་ཅན་གྱི་དབང་ཤེས་དེ་འཁྲུལ་བ་ཡིན་པར་འཛིན་པའི་ཚད་མའི་བློ་དེ་གཉིས་ཀྱི་ངོར་སྨིག་སྒྱུ་དང་དེ་འཛིན་དབང་ཤེས་གཉིས་ཀ་ལོག་པ་ཡིན་ཞེས་འཇོག་པ་ལྟ་བུ། སྐབས་འདིར་ཡང་དག་དང་ལོག་པར་འཇོག་པའི་དོན་ཐམས་ཅད་བློ་དེའི་ངོར་སྣང་ཚུལ་དང་གནས་ཚུལ་མཐུན་པ་དང་། བདེན་གྲུབ་ཡིན་པས་དེའི་ངོར་ལྟོས་ནས་ཡང་དག་ཡིན་ཞེས་དང་། དེ་ལས་ལྡོག་པའི་སྒོ་ནས་ཡུལ་དེ་ལོག་པར་འཇོག་མི་དགོས་ལ་འཇིག་རྟེན་པའི་གཟུགས་འཛིན་མིག་ཤེས་དེ་ཡང་དག་ཏུ་འཇོག་པ་ལ་དེ་འདྲའི་མིག་ཤེས་མ་འཁྲུལ་བར་འཛིན་པའི་འཇིག་རྟེན་ཤེས་ངོར་ལྟོས་ནས་ཡང་དག་ཏུ་འཇོག་མི་དགོས་པར་འཇིག་རྟེན་པའི་ཤེས་པ་གཟུགས་འཛིན་མིག་ཤེས་རང་ཉིད་ཀྱི་ངོར་ལྟོས་ནས་དེའི་ཡུལ་གཟུགས་དང་ཡུལ་ཅན་མིག་ཤེས་རང་ཉིད་གཉིས་ཀ་ཡང་དག་ཏུ་འཇོག་པ་དང་། ཡང་གཟུགས་བརྙན་འཛིན་པའི་མིག་ཤེས་ལོག་པར་འཇོག་པ་དང་། དེ་འདྲའི་མིག་ཤེས་དེ་འཁྲུལ་བར་འཛིན་པའི་ཤེས་པ་གཞན་ཞིག་གི་ངོར་ལྟོས་ནས་ལོག་པར་འཇོག་མི་དགོས་པར། གཟུགས་བརྙན་འཛིན་པའི་ཤེས་པ་རང་ཉིད་ཀྱི་ངོར་ལྟོས་ནས་ཡུན་རང་ཉིད་གཟུགས་བརྙན་དང་བཅས་པ་ལོག་པར་འཇོག་པ་ལྟ་བུ། འཇིག་རྟེན་ཤེས་ངོར་ལྟོས་ནས་ཡུལ་ཡུལ་ཅན་གང་གི་ཡང་ལོག་ཏུ་འཇོག་རྒྱུའི་ཡུལ་ཅན་ཤེས་པ་དེའི་ངོར་ལྟོས་ནས་དེའི་ཡུལ་ཡུལ་ཅན་དང་བཅས་པ་ཡང་ལོག་ཏུ་འབྱེད་པ་ཡོད་པའི་ཕྱིར། ཟུར་ཕྱི་མ་དེར་ཐལ། དེ་ལྟར་འཇོག་རྒྱུའི་ཤེས་པ་དེའི་ངོ་ན་སྣང་བ་དང་རྗེས་སུ་མཐུན་པའི་དོན་ཡོད་པ་དེ་ནི་རང་གི་ངོར་ལྟོས་ནས་བློ་དེ་ཡུལ་དང་བཅས་པ་ཡང་དག་དང་། དེའི་ངོ་ན་སྣང་བ་དང་རྗེས་སུ་མཐུན་པའི་དོན་མེད་པ་དེ་ནི་རང་གི་ངོ་ལ་ལྟོས་ནས་བློ་དེ་ཡུལ་དང་བཅས་པ་ལོག་པའི་ཀུན་རྫོབ་ཏུ་འཇོག་པའི་ཕྱིར། དེར་ཐལ། སྤྱིར་གཟུགས་དག་གཟུགས་བརྙན་ལྟ་བུ་ཡུལ་གཉིས་ཀ་རྫུན་པར་འདྲ་བ་དང་། དེ་གཉིས་སྣང་བའི་དབང་ཤེས་གཉིས་ཡུལ་ཅན་འཁྲུལ་བ་ཡིན་པར་འདྲ་ཡང་། གཟུགས་འཛིན་པའི་འཇིག་རྟེན་ཤེས་ངོ་ན་རང་ལ་སྣང་བ་ལྟར་གཟུགས་རང་ངོས་ནས་གྲུབ་པར་མི་སྲིད་ཀྱང་དེའི་ངོར་རམ་ངེས་ངོར་སྣང་ངོ་ལ་གཟུགས་རང་བཞིན་གྱིས་གྲུབ་པར་སྣང་བ་དེ་དང་རྗེས་སུ་མཐུན་པའི་དོན་གཟུགས་དེ་ཡོད་པ་ཡིན་པས་ན་རང་གི་ངོར་ལྟོས་ནས་གཟུགས་འཛིན་མིག་ཤེས་རང་ཉིད་དང་། དེའི་ཡུལ་གཟུགས་གཉིས་ཀ་ཡང་དག་ཀུན་རྫོབ་དང་། གཟུགས་བརྙན་འཛིན་པའི་ཤེས་པའི་ངོར་ནི་གཟུགས་བརྙན་སྣང་བ་ལྟར་གྲུབ་པ་མ་ཟད་སྣང་བ་དང་རྗེས་སུ་མཐུན་པའི་གཟུགས་བརྙན་བྱད་བཞིན་དུ་གྲུབ་པ་ངེས་ངོར་བཟུང་བ་དེ་ཡང་མེད་པས། དེ་འདྲའི་གཟུགས་བརྙན་འཛིན་པའི་འཇིག་རྟེན་པའི་ཤེས་པ་རང་གི་ངོར་ལྟོས་ནས། དེ་འདྲའི་ཤེས་པ་རང་ཉིད་དང་གཟུགས་བརྙན་གཉིས་ཀ་ལོག་པར་འཇོག་པ་ལྟར། འཇིག་རྟེན་པའི་ཤེས་ངོ་ལ་སྣང་བ་ལྟར་གྲུབ་པ་མི་སྲིད་ཀྱང་། འཇིག་རྟེན་པའི་ངོ་ན་སྣང་བ་དང་རྗེས་སུ་མཐུན་པའི་དོན་ཡོད་མེད་གཉིས་ཀྱི་སྒོ་ནས་ཡུལ་ཡུལ་ཅན་གཉིས་ཀ་ཡང་ལོག་ཏུ་འཇོག་པའི་ཕྱིར་རོ། །འདི་ནི་འཛིན་སྟངས་ཀྱི་ཡུལ་ཡོད་མེད་ཀྱི་སྒོ་ནས་ཤེས་པ་རང་ཉིད་ལ་ལྟོས་ནས་བཞག་པ་སྟེ། ཕན་ཚུན་ལྟོས་ནས་བཞག་ཀྱང་འདྲ་སྙམ། དེ་ལྟར་ཡང་ལོག་འབྱེད་པ་དེ་མཁས་པ་དུ་མའི་དགོངས་པ་ཡིན་ཏེ། དེ་འདྲའི་ཤེས་ངོ་ལ་ལྟོས་པའི་ཡང་ལོག་འཇོག་པ་དེ་རྗེ་རིན་པོ་ཆེས་ཀྱང་བཞེད། ཟླ་གྲགས་ཀྱང་བཞེད། ཞི་བ་ལྷ་ཡང་བཞེད། སངས་རྒྱས་བརྐྱངས་ཀྱིས་བཞེད་པར་བཤད་ཟིན་པའི་ཕྱིར། དང་པོ་གྲུབ་སྟེ། ལམ་རིམ་ལས། གཟུགས་འཛིན་དབང་ཤེས་སོགས་དང་གཟུགས་བརྙན་འཛིན་པའི་དབང་ཤེས་སོགས་དབང་ཤེས་རྣམས་སྣང་ཡུལ་ལ་འཁྲུལ་བ་ཡིན་པར་འདྲ་ཡང་འཇིག་རྟེན་པའི་ཤེས་པ་དེའི་ངོར་སྣང་བ་དང་རྗེས་སུ་མཐུན་པའི་བཟུང་ཡུལ་གྱི་དོན་ཡོད་པ་དང་མེད་པའི་སྒོ་ནས་གཟུགས་བརྙན་སྣང་བའི་དབང་ཤེསཾ་རྣམས་ཡུལ་དང་བཅས་པ་འདི་ཤེས་ངོའི་ལོག་པའི་ཀུན་རྫོབ་ཡིན་ལ། དེ་ལས་གཞན་པའི་དབང་ཤེས་གནོད་མེད་རྣམས་འཇིག་རྟེན་ཤེས་ངོ་ལ་ལྟོས་པའི་ཡང་དག་ཀུན་རྫོབ་ཡིན་ཞེས་གསུངས་པའི་ཕྱིར། གཉིས་པ་གྲུབ་སྟེ། ཟླ་བས་ལུས་གཙང་བདེ་རྟག་བདག་བཞིར་འཛིན་པའི་ཤེས་པ་བཞིའི་གཟུགས་དོན་ལུས་གཙང་བ་སོགས་མེད་པའི་འཇིག་རྟེན་ཤེས་པའི་ངོར་ཡུལ་ཅན་ལོག་པ་དང་། ལུས་གཙང་བ་སོགས་ཡུལ་ལོག་པར་བཞག་པ་དང་། ལུས་མི་གཙང་བ་སྡུག་བསྔལ་བ་མི་རྟག་བདག་མེད་བཞིར་འཛིན་པའི་ཤེས་པ་བཞིའི་གཟུགས་དོན་ལུས་མི་གཙང་པ་སོགས་ཡོད་པས་ཤེས་པ་བཞི་པོ་འཇིག་རྟེན་ཤེས་ངོར་ཡུལ་ཅན་ཡང་དག་དང་། ལུས་མི་གཙང་བ་སོགས་བཞི་ཡུལ་ཡང་དག་ཏུ་བཞག་པའི་ཕྱིར། ཟླ་བས། རིགས་པ་དྲུག་ཅུ་པའི་འགྲེལ་བར། དམིགས་པ་དེ་ཡང་རྣམ་པ་གཉིས་ཏེ། ཕྱིན་ཅི་ལོག་དང་ཕྱིན་ཅི་མ་ལོག་པའོ། །དེ་ལ་ཕྱིན་ཅི་ལོག་ནི་སྡུག་བདེན་གྱི་ལུས་བདེ་བ་དང་གཙང་བ་ལ་སོགསཾ་པ་ཉིད་དུ་འཛིན་པ་ཡུལ་དང་བཻཅས་པ་གང་ཡིན་པ་སྟེ། བློ་དེ་དག་གིས་བཟུང་བའི་ལུས་བདེ་བ་ལ་སོགས་པ་ནི་ཀུན་རྫོབ་ཏུ་ཡང་བདེ་བ་ལ་སོགས་པའི་བདག་ཉིད་དེར་སྡུག་བདེན་གྱི་དངོས་པོ་དེར་རྣམ་པར་མི་གནསཾ་པ་ཡིན་པ་ཉིད་ཀྱི་ཕྱིར་རོ། །ཕྱིན་ཅི་མ་ལོག་པ་ནི་སྡུག་བདེན་གྱི་ཕུང་པོ་སྡུག་བསྔལ་བ་ལ་སོགས་པ་ཉིད་དུ་འཛིན་པ་ཡུལ་དང་བཅས་པ་སྟེ། སྡུག་བདེན་གྱི་ཕུང་པོའི་དངོས་པོ་དེ་ཀུན་རྫོབ་ཏུ་སྡུག་བསྔལ་བ་ལ་སོགས་པའི་བདག་ཉིད་དེརཾ་ཡོད་པ་ཉིད་ཀྱི་ཕྱིར་རོ། །ཞེསཾ་ཀུན་རྫོབ་ཤེས་པའི་ངོར་གཟུང་ཡུལ་མེད་པའི་བློ་ཡུལཾ་དང་བཙས་པ་ཕྱིན་ཅི་ལོག་དང་། བཟུང་ཡུལ་ཡོད་པའི་བློ་ཡུལ་དང་བཅས་པ་ཕྱིན་ཅི་མ་ལོག་པར་བཞག་པའི་ཕྱིར། རྟགས་གསུམ་པ་གྲུབ་སྟེ། ཞི་བ་ལྷས། འཇིག་རྟེན་པའི་ལུས་རྟག་འཛིན་སོགས་ལ་ལྟོས་ནས་ལུས་མི་རྟག་པ་སོགས་སུ་རྟོགས་པ་ལ་ལུས་ཀྱི་དེ་ཉིད་དམ་གནས་ལུགས་མཐོང་ཞེས་བཤད་པའི་ཕྱིར། སྤྱོད་འཇུག་ལས། འཇིག་རྟེན་ལ་ལྟོས་དེ་ཉིད་མཐོང་ཞེས་དང་དེའི་དར་ཊིཀ་ལས། མི་རྟག་སྡུག་བསྔལ་སོགས་ཐ་སྙད་པའི་ཚད་མས་གྲུབ་པ་ཡིན་ན། འོ་ན་མདོ་ལས། མི་རྟག་སོགས་མཐོང་བ་ནི་ལུས་ཀྱི་དེ་ཉིད་མཐོང་བ་ཡིན་པར་བཤད་པ་དང་འགལ་ལོ་ཞེ་ན་མི་འགོལཾ་ཏེ། འཇིག་རྟེན་པ་ལུས་གཙང་བདེ་སོགས་སུ་ཞེན་པ་ལ་ལྟོས་ནས་ལུས་མི་རྟག་སོགས་སུ་མཐོང་བ་དེ་ལུས་ཀྱི་དེ་ཉིད་མཐོང་བར་བཞེད་པ་ཙམ་ཡིན་པའི་ཕྱིར། ཞེས་གསུངས་པའི་ཕྱིར། ཡང་ཁ་ཅིག་གིསཾ། འཕྲལ་གྱི་འཁྲུལཾ་རྒྱུའི་མི་བསྲིད་པའི་ཡུལ་ཅན་ཤེས་པ་རྣམས་ནི། འཇིག་རྟེན་ཤེས་ངོའི་ཡང་དག་ཡིན་ཟེར་ན། འོ་ན། འཕྲལ་གྱིས་འཁྲུལ་རྒྱུས་མ་བསླད་པའི་གཙང་བདེ་རྟག་བདག་སོ་སོར་འཛིན་པའི་ཤེས་པ་བཞི་ཆོས་ཅན། འཇིག་རྟེན་ཤེས་ངོའི་ཡང་དག་ཡིན་པར་ཐལ། འཕྲལ་གྱིས་འཁྲུལ་རྒྱུས་མ་བསླད་པའི་ཤེས་པ་ཡིན་པའི་ཕྱིར། དེར་ཐལ། དེ་བཞི་ཡོད་པའི་ཕྱིར། རྩ་བར་འདོད་མི་ནུས་ཏེ། དེ་བཞི་ནི་སྐབས་འདིའི་འཇིག་རྟེན་ཤེས་ངོའི་ལོག་པ་ཡིན་པའི་ཕྱིར། རིགས་པ་དྲུག་ཅུ་པའི་འགྲེལ་བ་ལས། ཕྱིན་ཅི་ལོག་ནི་བདེ་བ་ལ་སོགས་པ་ཉིད་དུ་འཛིན་པ་གང་ཡིན་པ་སྟེ། ཞེས་གསུངས་པའི་ཕྱིར་རོ། །ཡང་ཁ་ཅིག་ན་རེ། ཀུན་རྫོབ་གང་ཟླ། ཞིགརིགས་ཤེས་ལ་མ་ལྟོས་པར་ཐ་སྙད་པའི་ཚད་མས་ཁྱོད་འཁྲུལ་བར་རྟོགས་ནུས་པའི་ཤེས་པ་དེ། འཇིག་རྟེན་ཤེས་ངོའི་ཡུལ་ཅན་ལོག་པའི་མཚན་ཉིད་ཟེར་ན། འོ་ན། བུམ་འཛིན་རྟོགས་པ་དང་། སྒྲ་མི་རྟག་རྟོགས་ཀྱི་རྗེས་དཔག་གཉིས་རེ་རེ་ནས་ཆོས་ཅན། འཇིག་རྟེན་ཤེས་ངོ་ལ་ལྟོས་ཏེ་ཡུལ་ཅན་ལོག་པ་ཡིན་པར་ཐལ། མཚན་ཉིད་དེའི་ཕྱིར། དེར་ཐལ། ཁྱོད་རིགས་ཤེས་ལ་མ་ལྟོས་པར་རང་གི་སྣང་ཡུལ་ལ་འཁྲུལ་པར་རྟོགས་ནུས་པའི་མདོ་སྡེ་བའི་རྒྱུད་ཀྱི་ཚད་མ་ཡོད་པའི་ཕྱིར། རྩ་བར་འདོད་ན། དེ་གཉིས་ཆོས་ཅན། རིགས་ཤེས་ལ་མ་ལྟོས་པར་ཐ་སྙད་པས་ཚད་མས་ཁྱོད་ལོག་ཤེས་སུ་རྟོགས་ནུས་པར་ཐལ། ཁྱོད་སྐབས་འདིའི་འཇིག་རྟེན་ཤེས་ངོའི་ཡུལ་ཅན་ལོག་པ་ཡིན་པ་གང་ཞིགསྐབས་འདིའི་འཇིག་རྟེན་ཤེས་ངོའི་ཡུལ་ཅན་ལོག་པ་ལ་བདེན་འཛིན་མ་ཡིན་པའི་ལོག་ཤེས་གཅིག་དགོས་པའི་ཕྱིར། རྟགས་དང་པོ་ཁས། འདོད་མི་ནུས་ཏེ། དེ་གཉིས་ལོག་ཤེས་སུ་རྟོགས་པའི་བློ་མེད་པའི་ཕྱིར། དེར་ཐལ། དེ་གཉིས་རྟོག་པ་དོན་མཐུན་ཡིན་པའི་ཕྱིར། གཞན་ཡང་བུམ་པ་དང་སྒྲ་མི་རྟག་པ་གཉིས་རེ་རེ་ནས་ཆོས་ཅན། སྐབས་འདིའི་འཇིག་རྟེན་ཤེས་ངོའི་ཡུལ་ལོག་པ་ཡིན་པར་ཐལ། དེ་གཉིས་འཛིན་སྟངས་སུ་བྱེད་པའི་བུམ་འཛིན་རྟོག་པ་དང་། སྒྲ་མི་རྟག་རྟོགས་ཀྱི་རྗེས་དཔག་གཉིས་སྐབས་འདིའི་འཇིག་རྟེན་ཤེས་ངོའི་ལོག་པ་ཡིན་པའི་ཕྱིར། རྟགས་ཁས། ཁྱབ་སྟེ། ཡུལ་དེ་ལོག་པ་ཡིན་པ་ལ་ལྟོས་ནས་དེ་འཛིན་པའི་ཡུལ་ཅན་དེ་ལོག་པར་བཞག་དགོས་ཀྱི་ཡུལ་ལ་མ་ལྟོས་པར་ཡུལ་ཅན་ལོག་པར་འཇོག་རྒྱུ་མེད་པའི་ཕྱིར། རྩ་བར་འདོད་ན། བུམ་པ་དང་སྒྲ་མི་རྟག་པ་གཉིས་རིགས་ཤེས་ལ་མ་བརྟེན་པར་ཐ་སྙད་པའི་ཚད་མས་སྣང་བ་ལྟར་མ་གྲུབ་པར་རྟོགས་ནུས་པར་ཐལ། དེ་གཉིས་སྐབས་འདིའི་ཤེས་ངོའི་ལོག་པ་ཡིན་པར་འདོད་པའི་ཕྱིར། ཁྱབ་སྟེ། སྐབས་འདིའི་འཇིག་རྟེན་ཤེས་ངོའི་ཡུལ་ལོག་པ་ཡིན་ན། རིགས་ཤེས་ལ་མ་ལྟོས་པར་ཐ་སྙད་ཚད་མས་སྣང་བ་ལྟར་མ་གྲུབ་པར་རྟོགས་ནུས་པ་ཞིག་ཡིན་པས་ཁྱབ་པའི་ཕྱིར། མ་ཁྱབ་མཚམས་སུ་འདོད་མི་ནུས་ཏེ། དེ་གཉིས་དེ་ལྟར་རྟོགས་མི་ནུས་པའི་ཕྱིར། དེར་ཐལ། དེ་གཉིས་འཇིག་རྟེན་ཤེས་ངོ་ལ་ལྟོས་ཏེ་ཡང་དག་ཡིན་པའི་ཕྱིར། ཁྱབ་སྟེ། འཇིག་རྟེན་ཤེས་ངོ་ལ་ལྟོས་པའི་ཡང་དག་ནི་ཡུལ་ཡིན་ན་རང་འཛིན་གྱི་བློ་ངོར་སྣང་གནས་མཐུན་པར་སྣང་ལ་སྣང་བ་ལྟར་མ་གྲུབ་པར་སྟོང་ཉིད་རྟོགས་པའི་བློ་སྔོན་དུ་སོང་བ་དེ་ལ་མ་བརྟེན་པར་མི་རྟོགས་པ་དང་། ཡུལ་ཅན་ཡིན་ན་རང་ཡུལ་རང་བཙན་གྱིས་གྲུབ་པར་སྣང་བའི་ཆ་ལ་འཁྲུལ་བ་དེ་སྟོང་ཉིད་རྟོགས་པ་སྔོན་དུ་མ་སོང་བར་རྟོགས་མི་ནུས་པ་དེ་ལ་བཞག་པའི་ཕྱིར། །༈ལྔ་བ་སྒྲ་དོན་ལ་དཔྱད་པ་ལ། ཁ་ཅིག་ན་རེ། ཀུན་རྫོབ་བདེན་པ་ཞེས་པའི་ཀུན་ནི་ཐམས་ཅད་དང་སྣ་ཚོགས་ལ་བྱེད། རྫོབ་ནི་རྫུན་པ་དང་། བདེན་པ་ནི་གཏི་མུག་དེའི་ངོར་བདེན་པ་ལ་བྱེད་ཟེར། ཡང་ཁ་ཅིགགཟུགས་སོགས་ཐམས་ཅད་པར་མཉམ་དུ་རྫུན་པས་ན་ཀུན་རྫོབ་ཅེས་བྱ་ཟེར། དེ་དག་མི་འཐད་པར་ཐལ། ཁྱེད་ཅག་གི་སྒྲ་བཤད་དེ་ནི། ཀུན་རྫོབ་ཀྱི་ཆོས་རྣམས་བློ་གང་གི་ངོར་བདེན་པས་ན་ཀུན་རྫོབ་བདེན་པ་ཞེས་པའི་སྒྲ་བཤད་ཙམ་ཡིན་པ་གང་ཞིགདེ་འདྲའི་སྒྲ་བཤད་བྱེད་པའི་ཚེ་ཀུན་ཞེས་པའི་སྒྲ་དོན་ཐམས་ཅད་དང་། ཐམས་ཅད་འདྲ་མཉམ་དང་། རྫོབ་ཀྱི་སྒྲ་དོན་རྫུན་པ་ལ་བྱེད་པ་མ་ཡིན་པའི་ཕྱིར། དེར་ཐལ། དེའདྲའི་སྒྲ་དོན་བཤད་ཚེ་ཀུན་ཞེས་པའི་སྐད་དོད་སཾ་ནི་ཡང་དག་དང་བདེན་པ་ལ་བྱེད་པའམ། ཡང་ན་སཾ་ལ་ཡི་གེ་བསྣན་ནས་ཀུན་ནས་ཞེས་པ་ལ་འཇུགརྫོབ་ཀྱི་སྐད་དོད་བྲི་ཏ་སྒྲིབ་པའམ་གཡོག་པ་ལ་བྱས་ནས་ཡང་དག་པ་ལ་སྒྲིབ་པའི་ཀུན་ནས་སྒྲིབ་པ་ཞེས་བཤད་པའི་ཕྱིར། རྩ་བར། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། མདོ་ལས་ཀྱང་། མ་རིག་པ་དེ་ནི་ཡང་དག་པ་ལ་ཀུན་ནས་རྫོབ་སྟེ་སྒྲིབ་བྱེད་ཡིན་པར་འདོད། ཅེས་གསུངས་པའི་ཕྱིར། བྱས་པ་ལ་ཁོ་ན་རེ། “ངེད་ཀྱི་སྒྲ་བཤད་ལ་སྐྱོན་དེ་ལྟར་མི་འཇུག་སྟེ། བུམ་པ་ལ་སོགས་པ་ཀུན་ནས་རྫུན་པ་རྣམས་མ་རིག་པའི་ངོར་བདེན་པས་ཀུན་རྫོབ་བདེན་པའོ། །ཞེས་བུམ་པ་ལྟ་བུའི་ཡུལ་ཀུན་རྫོབ་ལ་དེ་ལྟར་ཀུན་རྫོབ་ཀྱི་སྒྲ་བཤད་ཆོག་པའི་ཕྱིར་སྙམ་ནའང་མི་འཐད་པར་ཐལ། གོང་ལྟར་མ་རིག་པའི་ངོར་བདེན་པས་ཀུན་རྫོབ་བདེན་པ་ཞེས་སྒྲ་བཤད་ཚེ་ཀུན་གནས་ལུགས་ཡང་དག་དང་ཀུན་ནས་ལ་བྱེད། རྫོབ་ནི་དེ་སྒྲིབ་བྱེད་མ་རིག་པ་དང་། བདེན་པ་ཞེས་པ་དེ་འདྲའི་མ་རིག་པ་དེའི་ངོར་བདེན་པས་གཟུགས་སོགས་ཀུན་རྫོབ་ཐམས་ཅད་ལ་བྱེད་པ་ཡིན་པ་གང་ཞིགམ་རིག་པ་ལ་མ་སྦྱར་བར་གཟུགས་སོགས་རང་ཉིད་ཀྱི་ངོ་བོ་ནས་ཀུན་རྫོབ་བདེན་པའི་སྒྲ་བཤད་ཆེ་ནི་ཀུན་རྫོབ་ཅེས་པ་ཕན་ཚུན་ལྟོས་ནས་གྲུབ་པའི་རྫུན་པ་དང་བརྡའི་དོན་ཡིན་པ་སོགས་དང་། བདེན་པ་ལྟོས་ནས་ཡོད་པ་དང་། བརྡའི་དོན་དུ་ཡོད་པ་ཙམ་ལ་བཤད་དགོས་པའི་ཕྱིར་ཏེ། འོག་ཏུ་ཤེས་བྱེད་འཆད་འགྱུར་ལྟར་ཡིན་པའི་ཕྱིར། ༈གཉིས་པ་རང་ལུགས་བཞག་པ་ལ། བདེན་པ་གཉིས་ཀྱི་དབྱེ་གཞི་བཤད་པ། གྲངས་ངེས། གོ་རིམ། ངོ་བོ་གཅིག་དང་ཐ་དད་ཀྱི་ཚུལ། ཕྱེ་བ་སོ་སོའི་དོན། འཇིག་རྟེན་ཤེས་ངོ་ལ་ལྟོས་ཏེ་ཡང་ལོག་གི་ཁྱད་པར་བདེན་གཉིས་ཤེས་པའི་ཕན་ཡོན། མ་ཤེས་པའི་ཉེས་དམིགས་དང་བརྒྱད། དང་པོ་ནི། ཤེས་བྱ་དེ་བདེན་པ་གཉིས་ཀྱི་དབྱེ་གཞི་ཡིན་ཏེ་ཡབ་སྲས་མཇལ་བའི་མདོ་ལས། ཤེས་པར་བྱ་བ་ཡང་ཀུན་རྫོབ་དང་དོན་དམ་པའི་བདེན་པ་འདིར་ཟད་དེ། ཞེས་གསུངས་པའི་ཕྱིར་རོ། །གཉིས་པ་གྲངས་ངེས་ནི། སྤྱིར་ཤེས་བྱ་ལ་ཀུན་རྫོབ་བདེན་པ་དང་དོན་དམ་བདེན་པ་གཉིས་སུ་དབྱེར་ཡོད་དེ། ཤེས་བྱ་ལ་རང་ལ་སྣང་བ་ལྟར་གནས་ཚུལ་ལ་མ་གྲུབ་པའི་ཚད་མས་རྙེད་དོན་གཅིག་དང་། སྣང་ཚུལ་དང་གནས་ཚུལ་མཐུན་པའི་མཉམ་བཞག་ཟག་མེད་ཀྱི་དངོས་ཀྱི་རྙེད་དོན་གཉིས་ཡོད་པའི་ཕྱིར། ཁྱབ་སྟེ། དེ་གཉིས་ཀྱི་རྙེད་དོན་འགལ་བ་ཡིན་པའི་ཕྱིར་ཏེ། རྣམ་མཁྱེན་མ་ཡིན་པའི་ཀུན་རྫོབ་ཤེས་པའི་ཚད་མ་དང་དོན་དམ་ཤེས་པའི་ཚད་མ་གཉིས་ཀྱི་གཅིག་གི་རྙེད་དོན་དེ་གཅིག་ཤོས་ཀྱིས་མི་རྙེད་པའི་ཕྱིར། ཤེས་བྱ་ལ་བདེན་པ་གཉིས་སུ་དབྱེ་བ་དེ་ལ་གྲངས་ངེས་པ་ཡིན་ཏེ། ཤེས་བྱ་ལ་བདེན་པ་གཉིས་སུ་དབྱེར་ཡོད། ཤེས་བྱ་ལ་བདེན་པ་གཉིས་ལས་མང་མི་དགོས། དེ་ལས་ཉུང་ན་ཤེས་བྱ་ཐམས་ཅད་མི་འདུ་བའི་ཕྱིར་རོ། །དེ་ཡང་ཕུང་སུམ་སེལ་བའི་གྲངས་ངེས་ཡིན་ཏེ། ཤེས་བྱ་དེ་ལ་སྣང་ཚུལ་དང་གནས་ཚུལ་མི་མཐུན་པའི་རྫུན་པ་གཅིག་དང་། སྣང་ཚུལ་དང་གནས་ཚུལ་མཐུན་པའི་དོན་དམ་པ་གཉིས་ཡོད་ལ། དེ་ལས་གཉིས་ཡིན་དང་གཉིས་མིན་མེད་པའི་ཕྱིར། དེར་ཐལ། བློ་གང་གི་ངོར་གཞི་དེ་ཀུན་རྫོབ་བདེན་པ་ཡིན་པར་ཡོངས་གཅོད་ལ་གྲུབ་ན་དོན་དམ་བདེན་པ་ཡིན་པར་རྣམ་བཅད་ལ་ཁེགས། གཞི་དེ་དོན་དམ་བདེན་པ་ཡིན་པར་ཡོངས་གཅོད་ལ་གྲུབ་ན་གཞི་དེ་ཀུན་རྫོབ་བདེན་པ་ཡིན་པར་རྣམ་བཅད་ལ་ཁེགས་པའི་ཕྱིར་རོ། །རྣམ་བཤད་ལས། གཞི་གང་གི་རྫུན་པ་བསླུ་བའི་དོན་དུ་ཡོངས་སུ་བཅད་ནས། ཞེས་གསུངས་པའི་ཕྱིར་རོ། །གསུམ་པ་གོ་རིམ་ནི། བདེན་གཉིས་རྟོགས་པའི་གོ་རིམ་ཡོད་དེ། དོན་དམ་བདེན་པ་རྟོགས་ནས་ཀུན་རྫོབ་བདེན་པ་ཡིན་པར་རྟོགས་པ་ཡིན་པའི་ཕྱིར། དེར་ཐལ། ཀུན་རྫོབ་བདེན་པ་ཚད་མས་ངེས་པ་ལ་དོན་དམ་བདེན་པ་ཚད་མས་ངེས་པ་སྔོན་དུ་འགྲོ་དགོས་པའི་ཕྱིར། དེར་ཐལ། ཀུན་རྫོ་བ་བདེན་པ་ཚད་མས་ངེས་ན་དོན་དམ་བདེན་པ་ཚད་མས་མ་ངེས་པ་མི་སྲིད་པའི་ཕྱིར། དེར་ཐལ། ཀུན་རྫོབ་བདེན་པ་ཚད་མས་ངེས་པ་ནི་ཀུན་རྫོབ་རྣམས་རང་བཞིན་གྱིས་གྲུབ་པར་སྣང་ཡང་རང་བཞིན་གྱིས་མ་གྲུབ་པའི་རྫུན་པ་དང་བཏགས་ཙམ་ཡོད་པར་རྟོགས་པ་དེ་ཡིན་པ་གང་ཞིགདེ་ལྟར་རྟོགས་པ་ལ་སྔོན་དུ་ཀུན་རྫོབ་རྣམས་རང་བཞིན་གྱིས་སྟོང་པའི་སྟོང་ཉིད་རྟོགས་དགོས་པའི་ཕྱིར། རྣམ་བཤད་ལས། གཟུགས་ལ་སོགས་པའི་གཞི་དེ་ཀུན་རྫོབ་ཀྱི་བདེན་པ་ཡིན་པར་ཚད་མས་རྙེད་པ་ལ་ནི། སྔོན་དུ་དབུ་མའི་ལྟ་བ་རྙེད་པ་གཅིག་དགོས་ཏེ། གཞི་དེ་ཀུན་རྫོབི་བདེན་པོ་ཡིན་པར་གྲུབ་པ་ནི་ཕན་ཚུན་ལྟོས་ནས་གྲུབ་པའི་རྫུན་པོ་ཙམ་དུ་ཡོད་པ་ཡིན་པར་གྲུབ་པ་ཡིན་པས་ན་གཞི་དེ་ཀུན་རྫོབ་བདེན་བ་ཡིན་པར་གྲུབ་ན་སྟེ་རྟོགས་ན་རྫུན་པ་ཡིན་པར་གྲུབ་དགོས། གཞི་དེ་རྫུན་པ་ཡིན་པར་ཡོངས་སུ་གྲུབ་པ་ལ་གཟུགས་ལ་སོགས་པའི་གཞི་དེ་ལ་སྔོན་དུ་བདེན་གྲུབ་ཚད་མས་ཁེགས་དགོས་པའི་ཕྱིར། བཞི་པ་ངོ་བོ་གཅིག་ལ་ཐ་དད་ཀྱི་ཚུལཾ་ནི། བདེན་པ་གཉིས་པོ་ངོ་བོ་གཅིག་ལ་ལྡོག་པ་ཐ་དད་ཡིན་ཏེ། བདེན་པ་གཉིས་ཀ་ལ་ངོ་བོ་ཡོད་པས་ན་དེ་གཉིས་ངོ་བོ་གཅིག་དང་ངོ་བོ་ཐ་དད་གང་རུང་ཡིན་དགོས་ལ། ངོ་བོ་ཐ་དད་ལ་སྐྱོན་གཞི་དང་ལྡོག་པ་གཅིག་ལ་སྐྱོན་བཞི་རེ་བཤད་པའི་ཕྱིར། དང་པོ་གྲུབ་སྟེ། བདེན་པ་གཉིས་པོ་ངོ་བོ་གཅིག་དང་ཐ་དད་གང་རུང་མ་ཡིན་ན་དེ་མེད་དགོས་པའི་ཕྱིར་ཏེ་ཡོད་ན་ངོ་བོ་གཅིག་དང་ཐ་དད་གང་རུང་དུ་ཡོད་དགོས་ཀྱི་དེ་ལས་ཡོད་ཚུལ་གཞན་མེད་པའི་ཕྱིར། ཇི་སྐད་དུ། ཆོས་གང་དག་ཡང་ན་དངོས་པོ་སྟེ་ངོ་བོ་གཅིག་པ་དང་། ཡང་ན་དངོས་པོ་སྟེ་ངོ་བོ་གཞན་པ་ཡོད་པ་ཡིན་པ་ཉིད་དུ་ནི། འགྲུབ་པར་རེ་རྟོགས་པོར་འགྱུར་བ་ཡོད་པ་མིན་ན། ཆོས་དེ་གཉིས་ཡོད་པར་གྲུབ་པ་ཇི་ལྟར་ཡོད་དམ་མེད། ཅེས་གསུངས་པའི་ཕྱིར། རྟགས་ཕྱི་མ་གཉིས་ལ་སྐྱོན་བཞི་བཞི་བཤད་པ་དེའི་ཕྱིར། །བྱང་ཆུབ་སེམས་འགྲེལ་ཀྱང་སྔར་བཤད་ཟིན། ༈ལྔ་པ་ཕྱེ་བ་སོ་སོའི་དོན་བཤད་པ་ལ། མཚན་ཉིད། དབྱེ་བ། སྒྲ་བཤད་གསུམ། དང་པོ་ལ་གཉིས་ལས། དང་པོ་ཀུན་རྫོབ་བདེན་པའི་མཚན་ཉིད་ནི། རང་འཇལ་བྱེད་ཀྱི་ཐ་སྙད་དཔྱོད་པའི་ཚད་མ་དེ་རང་ཉིད་ལ་ཐ་སྙད་དཔྱོད་པའི་ཚད་མར་སོང་བའི་རྙེད་དོན་དེ། ཀུན་རྫོབ་བདེན་པའི་མཚན་ཉིད། དཔེར་ན་བུམ་འཛིན་ཚད་མ་དེ་བུམ་པ་རང་ངོས་ནས་མ་གྲུབ་པར་དཔྱོད་པ་དང་རང་ངོས་ནས་གྲུབ་པར་དཔྱོད་པ་ལ་མ་སོང་བར་བུམ་པ་ལ་དཔྱོད་པའི་བུམ་པ་འཛིན་སྟངས་སུ་བྱེད་པ་ལ་སོང་བ་ལྟ་བུ་སྟེ། ཀུན་ལ་འདྲེས་པས་ཤེས་སོ། །སེམས་ཅན་གྱི་ཐ་སྙད་དཔྱོད་པའི་ཚད་མ་ལ་རང་གི་ཡུལ་བུམ་པ་སོགས་ཀུན་རྫོབ་པ་གང་ཡིན་པ་དེ་ཉིད་བཟུང་ཡུལ་དུ་བྱེད་པའི་ཚེ་ཡུལ་དེ་ལ་ཐ་སྙད་ཚད་མར་མ་སོང་བ་མེད་ཀྱང་། སངས་རྒྱས་ཀྱི་ཐ་སྙད་ཚད་མས་ཀུན་རྫོབ་ཐམས་ཅད་ཀྱི་གནས་ལུགས་སྟོང་ཉིད་ཀྱང་རྙེད་མོད། དེ་ཡང་བུམ་པ་ལ་བུམ་པར་རྟོགས་པའི་ཐ་སྙད་པའི་ཚད་མར་སོང་བ་ཡིན་གྱི་བུམ་པ་ལ་ཆོས་ཉིད་དུ་རྟོགས་པའི་དོན་དམ་དཔྱོད་པའི་ཚད་མར་འགྲོ་བ་མི་སྲིད་པས་སངས་རྒྱས་ཀྱི་ཐ་སྙད་ཚད་མ་ཡང་ཐ་སྙད་དཔྱོད་པའི་ཚད་མར་སོང་བའི་རྙེད་དོན་ལ་ཀུན་རྫོབ་བདེན་པས་ཁྱབ་པའི་ཕྱིར། ཀུན་རྫོབ་ཀྱི་མཚན་གཞི་ཡོད་དེ། བུམ་པ་སོགས་ཡུལ་ལམ་ཤེས་བྱ་ཐ་སྙད་པ་དང་བུམ་འཛིན་རྟོགས་པ་སོགས་ཤེས་པ་ཐ་སྙད་པ་དང་། བུམ་པའི་མིང་སོགས་རྗོད་བྱེད་ཐ་སྙད་དང་། བུམ་པའི་མིང་གི་བརྗོད་བྱ་བུམ་པ་སོགས་བརྗོད་བྱའི་བརྡའི་དོན་ཐ་སྙད་པ་རྣམས་དེ་དེ་ཡིན་པའི་ཕྱིར། །ཚིག་གསལ་ལས། བརྗོད་བྱ་དང་། རྗོད་བྱེད་སོགས་སྔར་དྲངས་པ་དེའི་ཕྱིར། ཐ་སྙད་བདེན་པ་དང་། ཀུན་རྫོབ་བདེན་པ་དང་། འཇིག་རྟེན་ཀུན་རྫོབ་བདེན་པ་དང་། བསླུ་བའི་ཆོས་དང་། ཀུན་རྫོབ་པ་དང་། སྣང་ཚུལ་དང་གནས་ཚུལ་མི་མཐུན་པའི་ཆོས་རྣམས་དོན་གཅིག་གོ། གཉིས་པ་དོན་དམ་བདེན་པའི་མཚན་ཉིད་ནི། མཐར་ཐུག་དཔྱོད་པའི་ཚད་མ་དེ་རང་ཉིད་ལ་མཐར་ཐུག་དཔྱོད་པའི་ཚད་མར་སོང་བའི་རྙེད་དོན་དེ། དོན་དམ་བདེན་པའི་མཚན་ཉིད། རང་ལ་སྣང་བའི་སྟོང་ཉིད་ཀྱི་དོན་སྤྱི་དེ་སྦྱོར་ལམ་མཉམ་བཞག་དང་རིགས་ཤེས་རྗེས་དཔག་གི་གཞལ་བྱ་ཡིན་ཀྱང་གཟུང་ཡུལ་མ་ཡིན་པས་རྙེད་དོན་ཡིན་མི་དགོས་ཀྱང་རང་རྒྱུད་པ་སོགས་ཀྱི་དེ་དེའི་གཞལ་བྱ་ཡིན་ན་དེ་དེའི་རྙེད་དོན་དུ་འགྱུར་བས་སྟོང་ཉིད་ཀྱི་དོན་སྤྱི་དེ་སྟོང་ཉིད་དུ་ཐལ་ཞེས་པའི་སྐྱོན་མི་འབྱུང་བ་དང་། ཇི་ལྟ་བ་མཁྱེན་པའི་རྣམ་མཁྱེན་གྱིས་ཀུན་རྫོབ་རྙེད་དེ། དེ་ལ་ཚད་མར་མ་སོང་བས་ན་སྐྱོན་མེད་ཚུལ་གོང་དུ་བཤད་ཟིན། སངས་རྒྱས་ཀྱི་མཁྱེན་པ་གཉིས་པོ་རེ་རེ་ཡང་བུམ་པ་ལ་བུམ་པར་རྟོགས་པའི་ཚད་མར་སོང་ཞིང་། བུམ་པའི་ཆོས་ཉིད་ལ་ཆོས་ཉིད་རྟོགས་པའི་མཐར་ཐུག་དཔྱོད་པའི་ཚད་མར་སོང་བ་ལྟར་བདེན་པ་གཉིས་པོ་མཐའ་དག་ལ་དེ་ལྟར་ཡིན་ནོ། །དོན་དམ་བདེན་པའི་མཚན་གཞི་ཡོད་དེ། བུམ་པ་རང་བཞིན་གྱི་སྟོང་པ་དེ་དེ་ཡིན་པའི་ཕྱིར། དོན་དམ་བདེན་པ་དང་། སྟོང་ཉིད་དང་། གནས་ལུགས་མཐར་ཐུག་དང་། མི་བསླུ་བའི་ཆོས། སྣང་ཚུལ་དང་གནས་ཚུལ་མཐུན་པའི་ཆོས་རྣམས་དོན་གཅིགགཉིས་པ་དབྱེ་བ་ནི། ཀུན་རྫོབ་བདེན་པ་ལ་སྒྲས་བརྗོད་རིགས་ཀྱི་སྒོ་ནས་དབྱེ་ན། འཇིག་རྟེན་ཤེས་ངོ་ལ་ལྟོས་ཏེ་ཡང་དག་དང་། དེ་ལ་ལྟོས་ཏེ་ལོག་པ་གཉིས། དོན་དམ་བདེན་པ་ལ་རྒྱས་པར་དབྱེ་ན་སྟོང་ཉིད་ཉི་ཤུ་འབྲིང་དུ་བྱེད་ན་བཅུ་དྲུགམདོར་བསྡུ་ན་གང་ཟག་གི་བདག་གིས་སྟོང་པའི་སྟོང་ཉིད་དང་། ཆོས་ཀྱི་བདག་གིས་སྟོང་པའི་སྟོང་ཉིད་གཉིས་ཡོད་དོ། །དོན་དམ་བདེན་པ་ལ་སྒྲས་བརྗོད་རིགས་ཀྱི་དབྱེ་བ། ཡུལ་ཅན་དོན་དམ་དང་། ཡུལ་དོན་དམ་གཉིས་ཡོད། དང་པོ་ལ། ཡུལ་ཅན་གྱི་དོན་དམ་དངོས་དང་། ཡུལ་ཅན་གྱི་དོན་དམ་རྗེས་མཐུན་པའི་དོན་དམ་གཉིས་ཡོད། དང་པོ་ནི། སྟོང་ཉིད་མངོན་སུམ་དུ་རྟོགས་པའི་ཡེ་ཤེས་དེ་ཡིན། ཡུལ་ཅན་གྱི་དོན་དམ་དངོས་དང་ཡུལ་ཅན་གྱི་རྣམ་དྲངས་མ་ཡིན་པའི་དོན་དམ་གཉིས་དོན་གཅིགགཉིས་པ་ནི། སྟོང་ཉིད་དོན་སྤྱིའི་ཚུལ་གྱི་རྟོགས་པའི་བློ་ཐམས་ཅད་དང་། ཡུལ་ཅན་གྱི་མཐུན་པའི་དོན་དམ་དང་། ཡུལ་ཅན་གྱི་རྣམ་གྲངས་པའི་དོན་དམ་གཉིས་གཅིགདེ་དག་ལ་དོན་དམ་གྱི་ཡུལ་ཅན་ཡིན་པས་དེ་ལྟར་བརྗོད་པའི་དོན་དམ་བདེན་པ་མ་ཡིན་པས་ཁྱབ་པོ། །གཉིས་པ་ཡུལ་གྱི་དོན་དམ་པ་ལ། ཡུལ་གྱི་དོན་དམ་པ་དངོས་དང་། ཡུལ་གྱི་མཐུན་པའི་དོན་དམ་པ་གཉིས། དང་པོའི་མཚན་གཞི་ནི། །བདེན་མེད་དེ་དེ་ཡིན་པའི་ཕྱིར། ཡུལ་གྱི་དོན་དམ་པ་དངོས་དང་དོན་དམ་བདེན་པ་དོན་གཅིགཡུལ་གྱི་དོན་དམ་དངོས་དང་། ཡུལ་གྱི་རྣམ་གྲངས་མ་ཡིན་པའི་དོན་དམ་གཉིས་དོན་གཅིགགཉིས་པའི་མཚན་གཞི་ནི། བདེན་མེད་དང་མྱུ་གུའི་ཚོགས་དོན་ལྟ་བུའི་ཡུལ་གྱི་མཐུན་པའི་དོན་དམ་དང་། ཡུལ་གྱི་རྣམ་གྲངས་པའི་དོན་དམ་གཉིས་དོན་གཅིགགསུམ་པ་སྒྲ་བཤད་ལ། ཀུན་རྫོབ་བདེན་པའི་སྒྲ་བཤད་དང་། དོན་དམ་བདེན་པའི་སྒྲ་བཤད་གཉིས། དང་པོ་ནི། བུམ་པ་ཆོས་ཅན། ཁྱོད་ལ་ཀུན་རྫོབ་བདེན་པ་ཞེས་བརྗོད་པའི་རྒྱུ་མཚན་ཡོད་དེ། བློ་ཀུན་རྫོབ་པ་བདེན་འཛིན་གྱི་ངོར་བདེན་པས་ན་ཀུན་རྫོབ་བདེན་པ་ཞེས་བརྗོད་པའི་ཕྱིར། ཡང་ཀུན་རྫོབ་ཀྱི་སྒྲ་དོན་ལ་གསུམ་དང་། བདེན་པའི་སྒྲ་དོན་གཉིས་སོ་སོར་ཡོད་ལ། དང་པོ་ཡོད་དེ། བདེན་འཛིན་ལ་ཀུན་རྫོབ་ཏུ་བྱས་པའི་སྒྲ་དོན་དང་། རྫུན་པ་ལ་ཀུན་རྫོབ་ཏུ་བྱས་པའི་དེ་འདྲའི་སྒྲ་དོན་དང་། འཇིག་རྟེན་པའི་ཐ་སྙད་ལ་ཀུན་རྫོབ་ཏུ་བྱས་པའི་དེ་འདྲའི་སྒྲ་དོན་དང་གསུམ་ཡོད་པའི་ཕྱིར། དང་པོ་ཡོད་དེ། བདེན་འཛིན་ལ་ཀུན་རྫོབ་ཏུ་བྱས་ནས་སྒྲ་དོན་བཤད་པ་དེའི་ཚེ་སམ་བྲི་ཏའི་སམ་ཡང་དག་དང་། ཡང་ན་ཡི་གེ་བསྣན་ནས་ས་མནྟ་ཞེས་པ་ཀུན་ནས་དང་། བྲྀ་ཏ་སྒྲིབ་པའམ་གཡོག་པ་སོགས་ལ་འཇུག་པས། གནས་ལུགས་ལ་ཀུན་ནས་སྒྲིབ་པ་དང་འགེབ་པ་ལྟར་བྱེད་པས་ན་བདེན་འཛིན་ལ་ཀུན་རྫོབ་དང་། དེའི་ངོར་བདེན་པས་ན་བདེན་པ་ཞེས་བཤད་པའི་ཕྱིར། ཚིག་གསལ་ལས། ཀུན་ནས་སྒྲིབ་པས་ནས་ཀུན་རྫོབ་ཅེས་བྱ་སྟེ། མི་ཤེས་པ་ནི་དངོས་པོའི་དེ་ཁོ་ན་ཉིད་ལ་འགེབ་པའི་ཕྱིར་ཀུན་རྫོབ་ཅེས་བྱའོ། །ཞེས་དང་། ཊིཀ་ཆེན་ལས། བདེན་འཛིན་ལ་ཀུན་རྫོབ་ཏུ་བཞག་པ་འདི་ནི་ཀུན་རྫོབ་ཀྱི་སྐད་དོད་སམ་བྲྀ་ཏ་ཞེས་པ་སྒྲིབ་པ་ལ་འཇུག་པས་དེའི་ཆ་ནས་ཀུན་རྫོབ་ཀྱི་སྒྲ་དོན་སྒྲིབ་བྱེད་མ་རིག་པ་ལ་བཤད་པ་ཡིན་གྱི་ཀུན་རྫོབ་ཀྱི་སྒྲ་བཤད་ཐམས་ཅད་སྒྲིབ་བྱེད་ལ་འཆད་པ་མ་ཡིན་ནོ། །ཞེས་གསུངས་པའི་ཕྱིར། གཉིས་པ་ནི། བུམ་པོ་ཆོས་ཅན། ཁྱོད་ལ་རྫུན་པོ་ལ་ཀུན་རྫོབ་ཏུ་བྱས་པའི་ཀུན་རྫོབ་ཅེས་པའི་སྒྲ་བཤད་དུ་ཡོད་དེ། ཁྱོད་རང་འདོགས་བྱེད་ཀྱི་སྒྲ་རྟོག་དང་ཕན་ཚུན་བརྟེན་པ་ཡིན་པས་ན་རྫུན་པ་དང་། ཕན་ཚུན་བརྟེན་པ་ཙམ་དུ་རང་གི་ངོ་བོ་ཇི་ལྟར་གནས་པས་ན་དེ་ཙམ་གྱིས་བདེན་པ་ཞེས་པའི་ཐ་སྙད་བྱས་དེ་ཐ་སྙད་དུ་བདེན་པ་ཞེས་བརྗོད་པའི་ཕྱིར་ཏེ། སམ་བྲྀ་ཏ་བསྟེན་པ་ལའང་འཇུག་པའི་ཕྱིར། ཚིག་གསལ་ལས། ཡང་ན་ཕན་ཚུན་བསྟེན་པས། ཞེས་སོགས་སྔར་དྲངས་ཟིན་པ་དེའི་ཕྱིར་རོ། །གསུམ་པ་ནི་འཇིག་རྟེན་པའི་ཐ་སྙད་ལ་ཀུན་རྫོབ་ཏུ་བྱས་པའི་ཀུན་རྫོབ་ཀྱི་སྒྲ་དོན་བཤད་དུ་ཡོད་དེ། ཀུན་རྫོབ་ཀྱི་སྐད་དོད་བྲྀ་ཏ་བརྡ་ལ་འཇུག་ཅིང་བརྡ་ཞེས་པ་ནི། ཐ་སྙད་ལ་བྱེད་པ་ཡིན་ལ། སྤྱིར་ཐ་སྙད་ཅེས་པ་ཡུན་ཤེས་པ་དང་། བརྗོད་པ་སྒྲ་གཉིས་ལ་གྲགས་ཀྱང་སྐབས་འདིར་ནི་ཐ་སྙད་ཅེས་པ་དེ་ལ་དེ་གཉིས་སུ་མ་ཟད་ཤེས་པ་ཐ་སྙད་པའི་ཡུལ་ཤེས་བྱ་ཐ་སྙད་པ་དང་། རྗོད་བྱེད་ཐ་སྙད་པའི་བརྗོད་བྱ་ཐ་སྙད་པ་ཐམས་ཅད་ཀྱང་འཇོག་པ་ཡིན་པས་ཐ་སྙད་ཅེས་པས་ཀུན་རྫོབ་ཐམས་ཅད་ལ་མ་ཁྱབ་པའི་སྐྱོན་ཡང་མེད་ལ། རྗོད་བྱེད་ཐ་སྙད་པ་ནི་ཀུན་རྫོབ་རྗོད་བྱེད་ཀྱི་སྒྲ་ཁོ་ན་ལས་དོན་དམ་རྗོད་བྱེད་ཀྱི་སྒྲ་ལ་མི་འཇོགཤེས་བྱ་དང་ཡུལ་དང་བརྡའི་དོན་ཐ་སྙད་པ་རྣམས་ཀྱང་ཀུན་རྫོབ་ཤེས་པའི་རྙེད་དོན་དང་། རྗོད་བྱེད་ཐ་སྙད་པའི་བརྗོད་བྱ་ཁོ་ན་ལས། རིགས་ཤེས་ཀྱི་རྙེད་དོན་དང་སྟོང་ཉིད་དངོས་སུ་བརྗོད་པའི་སྒྲའི་བརྗོད་བྱ་རྣམས་འཇོག་པ་མ་ཡིན་པས་ཐ་སྙད་ཅེས་པས་ཀུན་རྫོབ་མ་ཡིན་པ་ལ་ཁྱབ་པའི་ཁྱབ་ཆེས་པའི་སྐྱོན་ཡང་མེད་པ་གང་ཞིགདེ་འདྲའི་ཐ་སྙད་བཞི་པོ་ཅི་རིགས་སུ་གྲུབ་པའི་སྟེ། དེ་དག་ཅི་རིགས་ཡིན་པས་ན་ཐ་སྙད་པ་ཞེས་བཤད་པའི་ཕྱིར། ཚིག་གསལ་ལས། ཀུན་རྫོབ་ནི་བརྡ་སྟེ། ཞེས་སོགས་དྲངས་ཟིན་ཏེ། དེས་ན་ཀུན་རྫོབ་བདེན་པ་ཞེས་པའི་ཀུན་རྫོབ་དང་། ཐ་སྙད་བདེན་པ་ཞེས་པའི་ཐ་སྙད་གཉིས་དོན་མི་གཅིག་སྟེ། ཀུན་རྫོབ་བདེན་པ་ཞེས་པའི་ཀུན་རྫོབ་ལ་མ་རིག་པས་ཁྱབ། ཐ་སྙད་བདེན་པའི་ཐ་སྙད་ལ་ཀུན་རྫོབ་ཀྱི་ཆོས་ཐམས་ཅད་ཡོད་པའི་ཕྱིར་ཏེ། དཀོན་མཆོག་སྤྲིན་ལས། ཆོས་གང་ཐ་སྙད་པའི་མིང་དང་མིང་འདོགས་པ་སྟེ་བརྗོད་བྱ་དང་ཐ་སྙད་དེ་དག་ནི་ཀུན་རྫོབ་ཅེས་བྱ་སྟེ། ཞེས་དང་། “ལྷག་མཐོང་ཆུང་བ་ལཾས། ཀུན་རྫོབ་ཀྱི་སྒྲ་དོན་ཕྱི་མ་ནི་བརྗོད་བྱ་རྗོད་བྱེད་དང་ཤེས་པ་དང་ཤེས་བྱ་ཐ་སྙད་པ་ལ་སོགས་པའི་མཚན་ཉིད་ཅན་དུ་བཤད་པས་སྐབས་འདིའི་ཀུནཾ་རྫོབ་ཀྱི་དོན་ལ་ཐ་སྙད་ཅེས་བྱ་པའི་ཐ་སྙད་ནི་ཡུལཾ་ཅན་གྱི་ཐ་སྙད་ཤེས་པ་དང་། རྗོད་བྱེད་ཙམ་མ་ཡིན་པར་ཤེས་བྱ་དང་བརྗོད་བྱ་ཐ་སྙད་ཐམས་ཅད་ཀྱང་ཀུན་རྫོབ་བདེན་པ་ཡིན་པར་གཟུང་ངོ་། །ཞེས་གསུངས་པའི་ཕྱིར། གཉིས་པ་ཀུན་རྫོབ་བདེན་པའི་ཚིག་ཟུར་གྱི་བདེན་པའི་སྒྲ་བཤད་དུ་ཡོད་དེ། མ་རིག་པའི་ངོར་བདེན་པས་ན་ཀུན་རྫོབ་བདེན་པ་དང་། མིང་ཤེས་ཐ་སྙད་པའི་ཡུལ་དུ་དོན་གྱིས་མི་སྟོང་བའམ། དེའི་ཡུལ་དུ་ཡོད་པས་ན་ཐ་སྙད་བདེན་པ་ཞེས་བདེན་པའི་སྒྲ་བཤད་ཚུལ་གཉིས་ཡོད་པའི་ཕྱིར། བདེན་པའི་སྐད་དོད་སརྱ་ཞེས་པ་བདེན་པ་དང་དམ་པ་དང་བསྔགས་པ་དང་མཆོད་འོས་དང་ལ་སོགས་པ་དང་ཡོད་པ་དང་རིག་པའི་འཇལ་བ་རྣམས་ལ་འཇུག་པའི་ཕྱིར། འཆི་མེད་མཛོད་ལས། བདེན་དང་ལ་སོགས་པ་དང་ཡོད་པ་དང་། །བསྔགས་པ་མཆོད་འོས་རྣམས་ལ་སར། །ཞེས་གསུངས་པའི་ཕྱིར། གཉིས་པ་དོན་དམ་བདེན་པའི་སྒྲ་བཤད་ནི། བུམ་པའི་ཆོས་ཉིད་ཆོས་ཅན། ཁྱོད་ལ་དོན་དམ་བདེན་པ་ཞེས་བརྗོད་པའི་རྒྱུ་མཚན་ཡོད་དེ། ཁྱོད་དོན་ཡང་ཡིན་དམ་པ་པ་ཡང་ཡིན། བདེན་པ་ཡང་ཡིན་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། དེར་ཐལ། ཁྱོད་ལ་མཐར་ཐུག་དཔྱོད་པའི་རིགས་ཤེས་ཀྱིས་རྙེད་པའི་དོན་ཡིན་པས་ན་དོན་ཞེས་དང་། གནས་ལུགས་མཐར་ཐུག་ཡིན་པས་ན་དམ་པ་ཞེས་དང་། སྣང་ཚུལ་དང་གནས་ཚུལ་མཐུན་པས་ན་བདེན་པ་ཞེས་བརྗོད་པའི་ཕྱིར་རོ། །དྲུག་པ་འཇིག་རྟེན་ཤེས་ངོ་ལ་ལྟོས་ཏེ་ཡང་ལོག་གི་ཁྱད་པར་བཤད་པ་ནི། འཇིག་རྟེན་ཤེས་ངོ་ལ་ལྟོས་ཏེ་ཀུན་རྫོབ་ལ་ཡང་ལོག་གཉིས་མེད་དེ། ཀུན་རྫོབ་ཡིན་ན་འཇིག་རྟེན་ཤེས་ངོ་ལ་ལྟོས་ཏེ་ལོག་པའི་ཀུན་རྫོབ་ཡིན་པས་ཁྱབ་པའི་ཕྱིར། དེར་ཐལ། ཀུན་རྫོབ་བདེན་པ་ཡིན་ན་ཀུན་རྫོབ་རྣམས་བཏགས་ཡོད་ཙམ་དུ་རྟོགས་པའི་འཇིག་རྟེན་ཤེས་ངོ་ལ་སྣང་གནས་མི་མཐུན་པའི་ལོག་པ་ཡིན་པས་ཁྱབ་པའི་ཕྱིར། ཁྱབ་སྟེ། དེ་འདྲའི་ཤེས་པ་དེ་དབང་བཙན་པར་བྱས་ནས་ཕྱིར་འཇིག་རྟེན་ཤེས་ངོ་ལ་ཀུན་རྫོབ་ཡིན་ན་ལོག་པས་ཁྱབ་པར་བཞག་པ་གོང་དུ་བཤད་ཟིན་པའི་ཕྱིར་རོ། །འོན་ཀྱང་སྐབས་འདིའི་འཇིག་རྟེན་ཤེས་ངོ་ལ་ལྟོས་ཏེ་ཡང་ལོག་གཉིས་སུ་དབྱེ་བ་ཡོད་དེ། སྐབས་འདིའི་འཇིག་རྟེན་ཤེས་པ་གང་གི་ངོར་ཡང་དག་ཀུན་རྫོབ་འཇོག་པའི་ལོག་ཤེས་དང་། དེའི་ངོར་ལོག་པའི་ཀུན་རྫོབ་འཇོག་པའི་ཚད་མ་དང་གཉིས་ཡོད་པར་བཤད་ཟིན་པའི་ཕྱིར། དེ་འདྲའི་འཇིག་རྟེན་ཤེས་པ་གཉིས་གང་རུང་ཡིན་ན་སྟོང་ཉིད་རྟོགས་པའི་གང་ཟག་གི་བློ་མ་ཡིན་པས་ཁྱབ་སྟེ། གཟུགས་དང་བུམ་པ་སོགས་སྐབས་འདིའི་འཇིག་རྟེན་ཤེས་ངོའི་ཡང་དག་ཏུ་འཇོག་གི་ལོག་པར་མི་འཇོག་པའི་རྒྱུ་མཚན་ཡོད་པའི་ཕྱིར། ཁྱབ་སྟེ། སྐབས་འདིའི་ཡང་དག་འཇོག་པའི་འཇིག་རྟེན་ཤེས་པ་ནི་གཟུགས་དེ་གཟུགས་འཛིན་དབང་ཤེས་ལ་སྣང་བ་ལྟར་གྲུབ་པར་འཛིན་པ་དང་།གཟུགས་འཛིན་མིག་ཤེས་ལ་གཟུགས་རང་མཚན་གྱིས་གྲུབ་པ་ལ་མ་འཁྲུལ་བར་འཛིན་པའི་ཤེས་པ་དེ་ཡིན་པ་གང་ཞིགདེ་འདྲའི་ཤེས་པ་སྟོང་ཉིད་རྟོགས་པའི་གང་ཟག་གི་རྒྱུད་ལ་མེད་པ་གང་ཞིགདེའི་བཟློག་ཟླའི་སྐབས་འདིའི་འཇིག་རྟེན་ཤེས་ངོ་དེའི་ལོག་པ་དེ་གང་གི་ངོར་འཇོག་པའི་ཤེས་པ་ནི་གཟུགས་དང་གཟུགས་འཛིན་དབང་ཤེས་སོགས་མ་ཡིན་པའི་སྒྱུ་མ་དང་གཟུགས་བརྙན་སོགས་རང་འཛིན་གྱི་བློ་ལ་སྣང་བ་ལྟར་མ་གྲུབ་པ་དང་། དེ་དག་འཛིན་པའི་ཤེས་པ་རྣམས་སྣང་ཡུལ་ལ་འཁྲུལ་པར་རྟོགས་པའི་ཤེས་པ་དེ་ཡིན་ལ། དེ་སྟོང་ཉིད་རྟོགས་པའི་གང་ཟག་གི་བློ་ཡིན་ན་དེའི་ངོར་སྒྱུ་མ་སོགས་ལོགས་སུ་བཀར་ཏེ་ལོག་པར་འཇོག་མི་དགོས་པར་ཀུན་རྫོབ་ཐམས་ཅད་ལོག་པར་འཇོག་རིགས་པས་ན་དེ་ལ་ལྟོས་ནས་སྐབས་དེའི་ལོག་པར་བཞག་ན་དེ་ལ་ལྟོས་ནས། དེའི་བཟློག་ཟླ་ཡང་དག་ཀུན་རྫོབ་ཏུ་འཇོག་རྒྱུ་མེད་པ་ལ་སོགས་པའི་རྒྱུ་མཚན་གྱིས་སྐབས་འདིའི་ལོག་པ་འཇོག་པའི་འཇིག་རྟེན་ཤེས་པ་ཡང་སྟོང་ཉིད་མ་རྟོགས་པའི་རྒྱུད་ཀྱི་བློ་ཡིན་པའི་ཕྱིར། དེ་ལ་དང་པོ་སྐབས་འདིའི་འཇིག་རྟེན་ཤེས་ངོ་ལ་ལྟོས་པའི་ཡང་དག་ལ་མཚན་ཉིད་དང་དབྱེ་བ་གཉིས། དང་པོ་ནི། འཇིག་རྟེན་པའི་ཤེས་པ་རང་དགའ་བ་ལ་སྣང་བ་གང་ཞིགཡུལ་ཡིན་ན་རང་སྣང་བ་ལྟར་མ་གྲུབ་པར་དེ་ཁོ་ན་ཉིད་ལ་བློ་ཁ་མ་ཕྱོགས་པའི་ཐ་སྙད་པའི་ཚད་མས་རྟོསས་མི་ནུས་པ་དང་། ཡུལ་ཅན་ཡིན་ན་རང་ཉིད་སྣང་ཡུལ་ལ་ལོག་ཤེས་སུ་དེ་འདྲའི་ཚད་མས་རྟོགས་མི་ནུས་པ་གང་རུང་དེ། སྐབས་འདིའི་འཇིག་རྟེན་ཤེས་ངོ་ལ་ལྟོས་དེ་ཡང་དག་གི་མཚན་ཉིད། སྐབས་འདིའི་ཞེས་པ་ནི་སྟོང་ཉིད་མ་རྟོགས་པའི་འཇིག་རྟེན་ཤེས་ངོ་། ཞེས་པ་དང་འདྲའོ། །གཉིས་པ་དབྱེ་བ་ལ་འཇིག་རྟེན་ཤེས་ངོ་ལ་ལྟོས་ཏེ་ཡུལ་ཡང་དག་དང་། དེ་ལ་ལྟོས་ཏེ་ཡུལ་ཅན་ཡང་དག་གཉིས་ཡོད། དང་པོ་ནི། འཇིག་རྟེན་པའི་ཤེས་པ་རང་དགའ་བ་ལ་སྣང་བ་གང་ཞིག་ཡུལ་ཅན་མ་ཡིན་ཞིང་རང་སྣང་བ་ལྟར་མ་གྲུབ་པར་དེ་ཁོ་ན་ཉིད་ལ་བློ་ཁ་མ་ཕྱོགས་པའི་ཐ་སྙད་པའི་ཚད་མས་རྟོགས་མི་ནུས་པ་དེ། འཇིག་རྟེན་ཤེས་ངོ་ལ་ལྟོས་ཏེ་ཡུལ་ཡང་དག་གི་མཚན་ཉིད། མཚན་གཞི་ནི་གཟུགས་དང་གཟུགས་བདེན་གྲུབ་གཉིས་ལྟ་བུ་སྟེ་ཤེས་པ་རང་དགའ་བ་དེས་འཛིན་ཚུལ་ལ་གཟུགས་དེ་རང་འཛིན་གྱི་བློ་ལ་སྣང་བ་ལྟར་གྲུབ་པར་བཟུང་བ་ན་གཟུགས་དང་གཟུགས་རང་བཞིན་གྱིས་བློ་ལ་སྣང་བ་ལྟར་གྲུབ་པ་གཉིས་ཀ་གཅིག་ཏུ་བཟུང་ནས་དེའི་ངོར་ཡང་དག་ཡིན་པ་གང་ཞིགདེ་ལྟར་བཟུང་བའི་ཡུལ་དེ་ལ་གཟུགས་དང་གཟུགས་སྣང་བ་ལྟར་གྲུབ་པའི་ཆ་གཉིས་དབྱེར་ཡོད་པའི་ཕྱིར། གཉིས་པ་ནི། འཇིག་རྟེན་པའི་ཤེས་པ་རང་དགའ་བ་དེས་སྣང་བ་གང་ཞིགཡུལ་ཅན་ཡང་ཡིན། རང་ཉིད་སྣང་ཡུལ་ལ་ལོག་ཤེས་སུ་དེ་ཁོ་ན་ཉིད་ལ་བློ་ཁ་མ་ཕྱོགས་པའི་ཐ་སྙད་པའི་ཚད་མས་རྟོགས་མི་ནུས་པ་དེ། འཇིག་རྟེན་ཤེས་ངོ་ལ་ལྟོས་ཏེ་ཡུལ་ཅན་ཡང་དག་གི་མཚན་ཉིད། མཚན་གཞི་ནི། གཟུགས་འཛིན་ཤེས་པ་དང་། གཟུགས་རང་བཞིན་གྱིས་གྲུབ་པར་སྣང་བ་ལ་མ་འཁྲུལ་བའི་གཟུགས་འཛིན་ཤེས་པ་ལྟ་བུ། གཟུགས་དང་གཟུགས་འཛིན་ཤེས་པ་གཉིས་མ་ཟད་གཟུགས་བདེན་གྲུབ་དང་། གཟུགས་བདེན་འཛིན་གཉིས་ཀྱང་སྐབས་འདིའི་འཇིག་རྟེན་ཤེས་ངོའི་ཡང་དག་ཡིན་ཀྱང་། གཟུགས་བདེན་མེད་དེ་འཇིག་རྟེན་ཤེས་ངོའི་ཡང་དག་མ་ཡིན་ཏེ། དེ་འཇིག་རྟེན་པའི་ཤེས་པ་རང་དགའ་བ་ལ་མི་སྣང་བའི་ཕྱིར། རང་འགྲེལ་ལས་ཆོས་རྣམས་བདེན་པར་མ་གྲུབ་པའི་རང་བཞིན་ནི་རང་གི་ཞེན་ཡུལ་སུན་མ་བྱུང་བའི་མ་རིག་པ་དང་ལྡན་པ་རྣམས་ལ་རྣམ་པ་ཐམས་ཅད་དུ་མི་སྣང་ངོ་། །ཞེས་གསུངས་པའི་ཕྱིར། བྱས་པ་ལ་ཁོ་ན་རེ། སྟོང་ཉིད་བདེན་འཛིན་མེད་པར་ཐལ། སྟོང་ཉིད་ཀྱི་རྣམ་པ་ཤར་ནས་དེ་བདེན་པར་འཛིན་པ་མེད་པའི་ཕྱིར་ན་མ་ཁྱབ། རྟགས་གྲུབ་སྟེ། སྟོང་ཉིད་ཀྱི་རྣམ་པ་ཤར་བ་ལ་རང་བཞིན་གྱིས་མེད་པ་དང་མེད་པའི་ཁྱད་པར་སོ་སོར་སྣང་བའི་གང་ཟག་ཞིག་དགོས་ཀྱང་། སྟོང་ཉིད་མ་རྟོགས་པ་ལ་སྟོང་ཉིད་དང་མེད་པའི་རྣམ་པ་སོ་སོར་མི་སྣང་བའི་ཕྱིར། རྩ་བར་འདོད་མི་ནུས་ཏེ། སྟོང་ཉིད་རྟོགས་པའི་གང་ཟག་གི་སྟོང་ཉིད་ཀྱི་རྣམ་པ་ཤར་བཞིན་དུ་སྟོང་ཉིད་ལ་བདེན་པར་འཛིན་པ་མེད་ཀྱང་དེ་ལ་སྟོང་ཉིད་ཀྱི་སྒྲ་སྤྱི་ཤར་བའི་སྒོ་ནས་བདེན་པར་འཛིན་པ་ཕལ་བའི་གང་ཟག་ལ་ཡང་ཡོད་པའི་ཕྱིར་རོ། །གཉིས་པ་འཇིག་རྟེན་ཤེས་ངོ་ལ་ལྟོས་ཏེ་ལོག་པའི་ཀུན་རྫོབ་ལ་མཚན་ཉིད། དབྱེ་བ་གཉིས། དང་པོ་ནི་འཇིག་རྟེན་པའི་ཤེས་པ་རང་དགའ་བའམ་ཐ་སྙད་པའི་ཚད་མ་ལ་སྣང་བ་གང་ཞིགཡུལ་ཡིན་ན་སྣང་བ་ལྟར་མ་གྲུབ་པར་དེ་ཁོ་ན་ཉིད་ལ་བློ་ཁ་མ་ཕྱོགས་པའི་ཐ་སྙད་ཚད་མས་རྟོགས་ནུས་པ་དང་། ཡུལ་ཅན་ཡིན་ན་རང་ཉིད་ལོག་ཤེས་སུ་དེ་ཁོ་ན་ཉིད་ལ་བློ་ཁ་མ་ཕྱོགས་པའི་ཐ་སྙད་པས་ཚད་མས་རྟོགས་ནུས་པ་གང་རུང་དེ། འཇིག་རྟེན་ཤེས་ངོ་ལ་ལྟོས་ཏེ་ལོག་པའི་མཚན་ཉིད། འདི་དག་གི་སྐབས་ཀྱི་ཚད་མ་ནི་རྗེས་དཔག་ཚད་མ་ལ་བྱེད་དགོས་ཏེ། སྐབས་འདིའི་ཤེས་པ་རང་དགའ་བ་ཡང་ཚད་མ་ཡིན་པས་དེ་གཉིས་གྱི་ནང་གི་ཚད་མ་དེ་རྗེས་དཔག་ལ་བྱེད་དགོས་པའི་ཕྱིར། གཉིས་པ་དབྱེ་བ་ལ། འཇིག་རྟེན་ཤེས་ངོ་ལ་ལྟོས་ཏེ་ཡུལ་ལོག་པ་དང་། དེ་ལ་ལྟོས་ཏེ་ཡུལ་ཅན་ལོག་པ་གཉིས་ཡོད། དང་པོ་ནི། འཇིག་རྟེན་པའི་ཤེས་པ་རང་དགའ་བ་སོགས་ལ་སྣང་བ་གང་ཞིགཡུལ་ཅན་མ་ཡིན་ཞིང་རང་སྣང་བ་ལྟར་མ་གྲུབ་པར་དེ་ཁོ་ན་ཉིད་ལ་བློ་མ་ཕྱོགས་པའི་ཚད་མས་རྟོགས་ནུས་པ་དེ། འཇིག་རྟེན་ཤེས་ངོ་ལ་ལྟོས་ཏེ་ཡུལ་ལོག་པའི་མཚན་ཉིད། མཚན་གཞི་ནི། སྒྱུ་མའི་རྟ་དང་། སྒྱུ་མའི་རྟ་རྟར་གྲུབ་པ་དང་། ལུས་གཙང་བདེ་རྟག་བདག་བཞི་དང་། གཙོ་བོ་རྣམས་ལྟ་བུའོ། །གཉིས་པ་ནི་འཇིག་རྟེན་པའི་ཤེས་པ་རང་དགའ་བ་སོགས་ལ་སྣང་བ་གང་ཞིགཡུལ་ཅན་ཡང་ཡིན། རང་ཉིད་ལོག་ཤེས་སུ་དེ་ཁོ་ན་ཉིད་ལ་བློ་ཁ་མ་ཕྱོགས་པའི་ཐ་སྙད་པའི་ཚད་མས་རྟོགས་ནུས་པ་དེ། འཇིག་རྟེན་ཤེས་ངོ་ལ་ལྟོས་ཏེ་ཡུལ་ཅན་ལོག་པའི་མཚན་ཉིད། མཚན་གཞི་ནི། སྨིག་སྒྱུ་ཆུར་འཛིན་གྱི་དབང་ཤེས་དང་གཙོ་བོ་ཡོད་པར་འཛིན་པའི་ཤེས་པ་ལྟ་བུ་སྟེ། བདེན་འཛིན་མ་གཏོཊ་པའི་ལོག་ཤེས་ཡིན་ན་སྐབས་འདིའི་ཡུལ་ལོག་པ་ཡིན་པས་ཁྱབ་པའི་ཕྱིར། བདེན་འཛིན་སྐབས་འདིའི་ལོག་པ་མ་ཡིན་ཏེ། སྟོང་ཉིད་ལ་བློ་ཁ་མ་ཕྱོགས་པའི་གང་ཟག་གི་ཐ་སྙད་ཚད་མས་ལོག་ཤེས་སུ་རྟོགས་མི་ནུས་པའི་ཕྱིར། གོང་གི་ལོག་པའི་མཚན་ཉིད་སྐབས་ཚད་མ་ལ་སྣང་བ་ཞེས་པ་ནི་སྒྱུ་མའི་རྟ་དེ་རྫུན་པར་འཇལ་བའི་ཚད་མ་དང་། སྒྱུ་མ་འཛིན་པའི་ཤེས་པ་དེ་འཁྲུལ་ཤེས་རྟོགས་པའི་ཚད་མ་ལ་སྣང་བ་ལྟ་བུའོ། །སྐབས་འདིའི་འཁྲུལ་བའི་རྒྱུའམ་འཁྲུལ་བྱེད་ཀྱི་གནོད་པ་ལ་དབང་པོ་གཟུགས་ཅན་པ་ལ་གནོད་པའི་འཁྲུལ་རྒྱུ་དང་། ཡིད་དབང་ལ་གནོད་པའི་འཁྲུལ་རྒྱུ་གཉིས། དེ་རེ་རེ་ལའང་འཁྲུལ་རྒྱུ་ཕྱི་ན་ཡོད་པ་དང་། ནང་ན་ཡོད་པ་གཉིས་རེ་ཡོད་པ་དག་གོང་དུ་བཤད་ཟིན་ཏོ། ཆོས་དང་གང་ཟག་བདེན་པར་འཛིན་པའི་བློ་ལྷན་སྐྱེས་གཉིས་ནི་སྤྱིར་ཡིད་དབང་འཁྲུལ་བའི་རྒྱུ་ཡིན་ཀྱང་སྐབས་འདིའི་འཇིག་རྟེན་ཤེས་ངོའི་འཁྲུལ་རྒྱུ་མ་ཡིན་ཏེ། སྐབས་འདིའི་འཇིག་རྟེན་ཤེས་ངོའི་འཁྲུལ་རྒྱུ་ནི་དེའི་ལག་རྗེས་ཀྱི་ཆ་དེ་སྟོང་ཉིད་མ་རྟོགས་པའི་འཇིག་རྟེན་ཤེས་ངོར་ལོག་པར་རྟོགས་ནུས་པ་དེ་ལ་འཇོག་པ་གང་ཞིགབདེན་འཛིན་གཉིས་ཀྱིས་འཁྲུལ་བའི་ཡུལ་གྱི་སྟེང་གི་རང་བཞིན་གྱིས་གྲུབ་པར་སྣང་བའི་ཆ་དང་ཡུལ་ཅན་གྱི་སྟེང་གི་ལོག་པར་བཟུང་བའི་ཆའི་འཁྲུལ་བ་དེ་འཁྲུལ་བ་ཡིན་པར་སྟོང་ཉིད་ལ་བློ་ཁ་མ་ཕྱོགས་པའི་ཐ་སྙད་ཚད་མས་རྟོགས་མི་ནུས་པའི་ཕྱིར་རོ། །རང་འགྲེལ་ལས། འཁྲུལ་རྒྱུ་རྣམས་བཤད་པའི་སྐབས་སུ་ནང་གི་རྐྱེན་ལ་རབ་རིབ་དང་མིག་སེར་དང་ཐང་ཁྲོམ་ཟོས་པ་སོགས་ཞེས་ལྷག་མ་རྣམས་སོགས་ཁུང་དུ་བསྡུས་པ་ལས་བདག་འཛིན་ལྷན་སྐྱེས་གཉིས་སྐབས་འདིའི་འཁྲུལ་རྒྱུ་མིན་ཞེས་མ་གསུངས་ཀྱང་སོགས་ཁུང་དུ་བདག་འཛིན་ལྷན་སྐྱེས་མེད་པ་ཡང་ངེས་མི་ནུས་པའི་སྐྱོན་ཡང་མེད་དེ། སྐབས་འདིའི་འཁྲུལ་རྒྱུ་དེ་རབ་རིབ་སོགས་དང་འཁྲུལ་བའི་བློ་དེ་ཀུན་བཏགས་དང་ལྷན་སྐྱེས་གང་ཡིན་ཀྱང་། འཁྲུལ་རྒྱུ་དེས་བསྐྱེད་པའི་ཡུལ་ཅན་ཡིན་ན་ལོག་ཤེས་དང་ཡུལ་ཡིན་ན་སྣང་བ་ལྟར་མ་གྲུབ་པར་སྟོང་ཉིད་མ་རྟོགས་པའི་ཐ་སྙད་ཚད་མས་རྟོགས་ནུས་ཀྱི་འཁྲུལ་བ་དེའི་འཁྲུལ་རྒྱུ་ལ་འཇོག་པ་ཡིན་པས་ན་བདག་འཛིན་གཉིས་དེ་འདྲའི་འཁྲུལ་བ་བསྐྱེད་པའི་རྒྱུ་ཡིན་པར་རྟོགས་མི་ནུས་པའི་ཕྱིར། ལུས་གཙང་བདེ་རྟག་བདག་བཞིར་འཁྲུལ་བའི་རྒྱུ་ནི་རིམ་བཞིན་འཇིག་རྟེན་གྱི་གྲགས་པ་ལ་ལུས་གཙང་བར་གྲགས་པ་དང་། འདོད་དོན་མང་བ་བདེ་བར་གྲགས་པ་དང་། ཉི་མ་སྔ་ཕྱིའི་དངོས་པོ་རྣམས་ཀྱིས་འདྲ་བ་རྣམས་རྗེས་སུ་མཐུན་པ་དང་། འཇིག་རྟེན་ན་བདག་དེ་སྐྱེ་བ་སྔ་ཕྱིའི་ལུས་ལེན་པ་པོར་གྲགས་པ་སོགས་སྐབས་འདིའི་འཁྲུལ་རྒྱུར་འཇོག་གི་བདག་འཛིན་གཉིས་མ་ཡིན་པའི་ཕྱིར་རོ། །བདག་འཛིན་ཀུན་བཏགས་གཉིས་ཀྱང་སྐབས་འདིའི་དེ་མ་ཡིན་ནོ། །རྣམ་བཤད་ལས། དེ་ལྟར་ཐོག་མ་མེད་པ་ནས་ཞུགས་པའི་བདག་ཏུ་འཛིན་པ་གཉིས་ཀྱི་མ་རིག་པ་ལ་སོགས་པས་བསླད་པས་གནོད་པ་ནི་བྱེད་པའི་རྒྱུར་མི་གཟུང་ངོ་། ཞེས་གསུངས་པའི་ཕྱིར། གནོད་པའི་རྒྱུར་མི་གཟུང་ཞེས་པ་ནི་སྐབས་འདིའི་གནོད་པའི་རྒྱུར་མི་གཟུང་ཞེས་པའོ། །ཐལ་འགྱུར་བའི་རང་ལུགས་ལ་སྐབས་འདིའི་འཇིག་རྟེན་ཤེས་ངོ་ལ་ལྟོས་པའི་ཡང་ལོག་དེ་ལྟར་ཡོད་པ་ཡིན་ཀྱང་། འཕགས་པའི་གཟིགས་པ་དང་། རིགས་ཤེས་དང་། སྟོང་ཉིད་རྟོགས་པའི་བུམ་པ་རང་ལུགས་ལ་དེ་ལྟར་ཡང་ལོག་ཡོད་པ་མ་ཡིན་ཏེ། འཕགས་པའི་གཟིགས་པ་དང་རིགས་ཤེས་དང་དབུ་མ་པའི་གང་ཟག་རྣམས་ཀྱི་ངོར་ཀུན་རྫོབ་བདེན་པ་ཡིན་ན་ལོག་པའི་ཀུན་རྫོབ་ཡིན་པས་ཁྱབ་པའི་ཕྱིར། དེར་ཐལ། གཟུགས་སོགས་མ་ཟད་འཕགས་པའི་མཉམ་བཞག་ཡེ་ཤེས་དང་སྟོབས་བཅུ་ལ་སོགས་པའི་རྣམ་མཁྱེན་རྣམས་ཀྱང་ཡུལ་ཅན་ལོག་པ་མ་ཡིན་ཀྱང་ཡུལ་ལོག་པ་ཡིན་པའི་ཕྱིར་རོ། །དེ་དག་ཡུལ་ཅན་ལོག་པ་མ་ཡིན་ཏེ། མ་འཁྲུལ་བའི་ཤེས་པ་ཡིན་པའི་ཕྱིར། དེ་དག་ཡུལ་ལོག་པ་ཡིན་ཏེ། སྣང་བ་ལྟར་མ་གྲུབ་པའི་ཆོས་ཡིན་པའི་ཕྱིར། ཁྱབ་སྟེ། སྣང་བ་ལྟར་མ་གྲུབ་པའི་ཆོས་ཡིན་ན་རྫུན་པ་ཡིན་པས་ཁྱབ་པའི་ཕྱིར། རྩ་ཤེས་ལས། འདུས་བྱས་ཐམས་ཅད་བསླུ་བའི་ཆོས། །དེས་ན་དེ་དག་རྫུན་པ་ཡིན། །ཞེས་གསུངས་པའི་ཕྱིར་རོ། །དེས་ན་གཉིས་སྣང་འཁྲུལ་བའི་ཤེས་པ་ཡུལ་ཅན་ལོག་པ་དང་ལོག་པའི་ཤེས་པ་ཡིན་པས་ཁྱབ་སྟེ། འཁྲུལ་ཤེས་ཡིན་པའི་ཕྱིར། དེ་ལ་ཁོ་ན་རེ། བུམ་པ་རྣམ་མཁྱེན་ལ་སྣང་བ་ཆོས་ཅན། སྣང་བ་ལྟར་མ་གྲུབ་པར་ཐལ། བུམ་པ་རྣམ་མཁྱེན་ལ་སྣང་བའི་ཆ་དེ་རྫུན་པ་ཡིན་པའི་ཕྱིར། ཁྱབ་པ་ཁས། རྟགས་གྲུབ་སྟེ། དེ་ཀུན་རྫོབ་ཡིན་པའི་ཕྱིར། རྩ་བར་འདོད་ན། རྣམ་མཁྱེན་ཆོས་ཅན། འཁྲུལ་ཤེས་ཡིན་པར་ཐལ། ཁྱོད་ཤེས་པ་ཡིན་པ་གང་ཞིགབུམ་པ་ཁྱོད་ལ་སྣང་བ་སྣང་བ་ལྟར་མ་གྲུབ་པའི་ཕྱིར་ན་མ་ཁྱབ་སྟེ། བུམ་པ་རྣམ་མཁྱེན་ལ་སྣང་བ་ལྟར་མ་གྲུབ་ན་རྣམ་མཁྱེན་འཁྲུལ་བར་འགྲོ་ཡང་། བུམ་པ་རྣམ་མཁྱེན་ལ་སྣང་བ་དེ་སྣང་བ་ལྟར་མ་གྲུབ་པས་རྣམ་མཁྱེན་འཁྲུལ་བར་མི་འགྲོ་བའི་ཕྱིར། དེར་ཐལ། སྣང་བ་ཕྱི་མ་སྤྱིར་བཏང་ལ་སོང་བའི་ཕྱིར། དེར་ཐལ། རྣམ་མཁྱེན་ལ་སྣང་བ་ཞེས་པ་རྣམ་མཁྱེན་རང་ཉིད་ལ་སྣང་བ་དེ་ཡིན་པར་ཚིག་ཉམས་ཀྱིས་རྟོགས་ལ། རྣམ་མཁྱེན་ལ་སྣང་བ་སྣང་ཞེས་པའི་རྣམ་མཁྱེན་ལ་སྣང་བ་དེ་ནི་འདི་ལ་སྣང་ཞེས་པའི་ཚིག་ཁྱད་པར་བ་མེད་པས་དེ་སྣང་མཁན་གྱི་སེམས་ཅན་གྱི་བློ་སོགས་སྤྱིར་གྱི་བློ་ལ་བྱེད་དགོས་པའི་ཕྱིར། ཡང་ཁོ་ན་རེ། རྣམ་མཁྱེན་ཆོས་ཅན། བདེན་པ་ཡིན་པར་ཐལ། དེ་སྣང་ཚུལ་དང་གནས་ཚུལ་མཐུན་པའི་ཕྱིར། དེར་ཐལ། རང་མངོན་སུམ་དུ་རྟོགས་པའི་མངོན་སུམ་ལས་རང་ཉིད་སྣང་བ་ལྟར་གྲུབ་པའི་ཕྱིར་ན་མ་ཁྱབ། རྟགས་གྲུབ་སྟེ། རྣམ་མཁྱེན་དེ་རང་མངོན་སུམ་དུ་རྟོགས་པའི་བློ་ལ་སྣང་གནས་མཐུན་པ་ཡིན་པའི་ཕྱིར་ཏེ། རྣམ་མཁྱེན་མངོན་སུམ་དུ་རྟོགས་པ་ལ་སངས་རྒྱས་པ་གཅིག་དགོས་པའི་ཕྱིར། གོང་གི་མ་ཁྱབ་འཚམས་ལ་ཁྱབ་པ་མེད་པར་ཐལ། རྣམ་མཁྱེན་མངོན་སུམ་དུ་རྟོགས་པའི་བློ་ཡིན་ན་རྣམ་མཁྱེན་ཡིན་པས་ཁྱབ་པ་གང་ཞིགརྣམ་མཁྱེན་ལ་སྣང་གནས་མཐུན་པ་ཡིན་ན་སྣང་གནས་མཐུན་པ་ཡིན་མི་དགོས་༄༅། །དབུ་མ་ལ་འཇུག་པའི་ཊི་ཀ་ཟབ་རྒྱས་ལམ་མཆོག་རབ་གསལ་སྣང་བའི་རྒྱན་ཞེས་བྱ་བ། པའི་ཕྱིར། དེར་ཐལ། ཀུན་རྫོབ་ཡིན་ན་རྣམ་མཁྱེན་ལ་སྣང་བ་ལྟར་གྲུབ་པས་རྣམ་མཁྱེན་ལ་སྣང་གནས་མཐུན་པ་ཡིན་པས་ཁྱབ་ཀྱང་། ཀུན་རྫོབ་ཡིན་ན་སྣང་གནས་མི་མཐུན་པ་ཡིན་པས་ཁྱབ་པའི་ཕྱིར། དེར་ཐལ། ཀུན་རྫོབ་རྣམས་སྣང་གནས་མཐུན་པ་ཡིན་མིན་ནི་ཀུན་རྫོབ་རྣམས་ཡོད་པར་རྙེད་པའི་འཁྲུལ་ཤེས་ཚད་མ་ལ་ལྟོས་ནས་འཇོག་པའི་ཕྱིར་ཏེ། སོ་སྐྱེས་རྣམས་ཀྱིས་ཀུན་རྫོབ་བདེན་མེད་དུ་རྟོགས་པ་ན་སླར་ཡང་ཀུན་རྫོབ་འཇོག་ཚེ་ཐ་སྙད་པའི་ཤེས་པས་རྙེད་པའི་སྒོ་ནས་འཇོག་པ་དང་། དེ་ཡང་ཐ་སྙད་ཤེས་པ་འཁྲུལ་ཤེས་ཀྱིས་ཀུན་རྫོབ་རྙེད་པར་བསྒྲུབས་ནས་དེ་ལ་སྣང་བ་ལྟར་མ་གྲུབ་པས་སྣང་གནས་མི་མཐུན་པར་འཇོག་པའི་ཕྱིར། བདུན་པ་བདེན་གཉིས་ཤེས་པའི་ཕན་ཡོན་ནི། བདེན་པ་གཉིས་ཇི་བཞིན་དུ་ཤེས་པའི་ཕན་ཡོན་ཡོད་དེ། ཆོས་ཐམས་ཅད་དོན་དམ་པར་བརྗོད་དུ་མེད་ཀྱང་ཐ་སྙད་དུ་མིང་བརྡ་ཙམ་གྱིས་བཞག་པའི་རྒྱ་ཆེ་བའི་ལམ་རིམ་དང་རྒྱུ་འབྲས་མ་འཆོལ་བར་འབྱུང་བ་སོགས་རྒྱ་ཆེ་བ་ལ་མཁས་ཤིང་བསོད་ནམས་ཀྱི་ཚོགས་གྲངས་མེད་པ་བསགས་པ་དང་དེའི་འབྲས་བུ་ལ་སྤྱོད་ཀྱང་། དོན་དམ་པར་ཞེན་པ་མེད་པར་གནས་ལུགས་ནམ་མཁའ་ལྟ་བུའི་མཉམ་བཞག་ཟབ་མོའི་ལམ་སྟེ་བསོད་ནམས་ཡེ་ཤེས་ཀྱིས་བསྡུས་པའི་ཚོགས་གཉིས་ཀྱི་གཤོག་ཡང་དཀར་པོ་བསྐྱེད་དེ། ལེགས་སྨོན་གྱི་རྒྱ་ཐུགས་ལ་བརྟེན་ནས། རྒྱལ་བའི་ཡོན་ཏན་རྒྱ་མཚོའི་ཕ་རོལ་དུ་འགྲོ་བར་འགྱུར་བའི་ཕྱིར་རོ། །དཀོན་མཆོག་སྤྲིན་ལས་ཐ་སྙད་དུ་འཇིག་རྟེན་པའི་ཆོས་སུའང་འདོད་ལ་སྟེ་ཐ་སྙད་བཏགས་ཙམ་དུ་སྡུག་ཀུན་ལས་འབྲས་སོགས་ཡོད་པར་ཡང་ཤེས་ཤིང་འཛིན་ལོ་དོན་དམ་པར་འཇིག་རྟེན་པའི་ཆོས་རྣམས་སུའང་སྟེ་འཇིག་རྟེན་གྱི་ཆོས་རྣམས་ཡོད་པར་མི་དམིགས་ཤིང་མངོན་པོར་མི་ཆགས་སོ། །ཐ་སྙད་དུ་ཐེག་ཆེན་གྱི་ལམ་འབྲས་ཀྱི་སངས་རྒྱས་ཀྱི་ཆོས་རྣམས་སུའང་ཡོད་པར་འདོད་ལ་དོན་དམ་པར་ན་སངས་རྒྱས་ཀྱི་ཆོས་རྣམས་སུ་ཡང་མི་དམིགཾས་ཤིང་མངོན་པར་མི་ཆགས་སོ། །”ཞེས་དང་། བདེན་གཉིས་ལས། བདེན་གཉིས་ཀྱི་རྣམ་དབྱེ་ཤེས་པ་དག་ནི། ཐུབ་པའི་དཀའ་རྣམས་ཀྱི་དགོངས་དོན་ལ་མི་རྨོངས་ཏེ། དེ་དག་ནི་ཚོགས་གཉིས་ཀ་བསགས་ཚུལ་ཤེས་ནས་མི་བསླུ་པའི་ཚོགས་ཐམས་ཅད་བསགས་ནས། རྒྱལ་བའི་ཡོན་ཏན་ཕུན་སུམ་འཚོགས་པའི་ཕ་རོལ་དུ་འགྲོ་བར་འགྱུར་བའི་ཕྱིར། ཞེས་དང་། རྩ་བར། ཀུན་རྫོབ་དེ་ཉིད་གཤོག་ཡང་དཀར་པོ་རྒྱས་གྱུར་པ། །ཞེས་སོགས་གསུངས་པའི་ཕྱིར། བརྒྱད་པ་བདེན་གཉིས་མ་ཤེས་པའི་ཉེས་དམིགས་ནི། བདེན་པ་གཉིས་ཀྱི་རྣམ་དབྱེ་མ་ཤེས་པའི་ཉེས་པ་ཡོད་དེ། དོན་དམ་མ་ཤེས་ན་འཁོར་བ་ལས་གྲོལ་བ་མ་ཟད་སྦྱོར་ལམ་ཙམ་ཡང་ཐོབ་མི་སྲིད། དགེ་སྡིག་གི་འབྲས་བུ་བདེ་སྡུག་སོ་སོར་སྨིན་པ་ལ་སོགས་པའི་ཀུན་རྫོབ་ཀྱི་ཚུལ་དེ་འཇོག་མ་ཤེས་ན་ཐར་བ་ལྟ་ཅི་བདེ་འགྲོར་ཡང་མི་ཐོབ་པའི་ཕྱིར། རྩ་ཤེས་ལས། གང་དག་བདེན་པ་དེ་གཉིས་གྱི། རྣམ་དབྱེ་རྣམ་པར་མི་ཤེས་པ། །དེ་དག་སངས་རྒྱས་བསྟན་པ་ནི། ཟབ་མོའི་དེ་ཉིད་རྣམས་མི་ཤེས། །ཞེས་དང་། རྩ་བར། བདེན་གཉིས་རྣམ་དབྱེ་གང་གིས་མི་ཤེས་པ། །དེ་ནི་རྣམ་རྟོག་ལོག་པའི་ལམ་ངན་ཞུགས། །ཞེས་གསུངས་པའི་ཕྱིར། །གསུམ་པ་རྩོད་སྤོང་ལ་ཁོ་ན་རེ། འཇིག་རྟེན་ཤེས་པའི་ངོར་ཡང་དག་འཇོག་པའི་ཤེས་པ་དེ་བདེན་འཛིན་ཞིག་ལ་བྱེད་པར་ཐལ། ཁྱོད་ཀྱི་དམ་བཅའ་འཐད་པའི་ཕྱིར། འདོད་ན། བདེན་འཛིན་ཐམས་ཅད་འཇིག་རྟེན་པའི་ཤེས་པ་གང་གི་ངོར་ཡང་དག་འཇོག་པའི་ཤེས་པ་ཡིན་པར་ཐལ། དེ་ལྟར་འཇོག་པའི་ཤེས་པ་དེ་བདེན་འཛིན་གཅིག་ཡིན་པར་འདོད་པའི་ཕྱིར་ན་མ་ཁྱབ་སྟེ། དེ་ལ་བདེན་འཛིན་ཙམ་གྱིས་མི་ཆོག་པའི་ཕྱིར། དེར་ཐལ། དེ་ལ་གཟུགས་སོགས་མིག་ཤེས་སོགས་ལ་སྣང་བ་ལྟར་གྲུབ་པར་འཛིན་པའི་བདེན་འཛིན་ཞིག་དགོས་ཀྱི་གཟུགས་རང་བཞིན་གྱིས་གྲུབ་པར་འཛིན་པའི་བདེན་འཛིན་ཞིག་གིས་མི་ཆོག་པའི་ཕྱིར། དེར་ཐལ། གཟུགས་བདེན་འཛིན་གཅིག་ལའང་གཟུགས་རང་བཞིན་གྱིས་གྲུབ་པར་འཛིན་པ་དང་། གཟུགས་སྣང་བ་ལྟར་གྲུབ་པར་འཛིན་པ་གཉིས་ཡོད་པའི་ཕྱི་མ་ཁོ་ན་ལ་དེ་སྐབས་འདིའི་བདེན་འཛིན་ལ་འཇོག་པའི་ཕྱིར། གོང་དུ་མ་ཁྱབ་པ་ལ་འདོད་ན། ཆོས་ཉིད་བདེན་འཛིན་དང་། །སྒྱུ་མའི་རྟ་བདེན་འཛིན་གཉིས་རེ་རེ་ནས་ཆོས་ཅན། འཇིག་རྟེན་ཤེས་པ་གང་གི་ངོར་ཡང་དག་འཇོག་པའི་ཤེས་པ་ཡིན་པར་ཐལ། བདེན་འཛིན་ཡིན་པའི་ཕྱིར། མ་ཁྱབ་ན་བུད། འདོད་མི་ནུས་ཏེ། སྒྱུ་མའི་རྟ་སྣང་བ་ལྟར་མ་གྲུབ་པར་འཇིག་རྟེན་རང་དགའ་བས་ཀྱང་རྟོགས་པས་ན་དེ་སྐབས་འདིའི་ལོག་པའི་ཀུན་རྫོབ་ཡིན་གྱི་ཡང་དག་མ་ཡིན་པས་བརྡ་བྱང་གི་སྒྱུ་མའི་རྟ་བདེན་པར་འཛིན་པ་དེའི་ངོར་སྒྱུ་མའི་རྟ་ཡང་དག་མིན་པས་དེ་སྒྱུ་མའི་རྟ་ཡང་དག་ཏུ་འཇོག་པའི་ཤེས་པ་མ་ཡིན་པ་གང་ཞིག་ཆོས་ཉིད་ནི་སྐབས་འདིའི་ཡང་དག་འཇོག་པའི་ཤེས་པ་ལ་མི་སྣང་བར་བཤད་ཟིན་པའི་ཕྱིར། ཡང་ཁོ་ན་རེ། ཀུན་རྫོབ་ཡིན་ན་ཀུན་རྫོབ་བདེན་པ་ཡིན་དགོས་པར་མི་འཐད་པར་ཐལ། ཀུན་རྫོབ་དང་ཀུན་རྫོབ་བདེན་པ་གཉིས་འགལ་བ་ཡིན་པའི་ཕྱིར། དེར་ཐལ། བཅོམ་ལྡན་འདས་ཀྱིས་མདོ་ལས། ཀུན་རྫོབ་བདེན་པ་དང་ཀུན་རྫོབ་ཙམ་ཞེས་གསུངས་པ་གཉིས་ཡོད་པའི་ཕྱིར་ན་མ་ཁྱབ་ཅིང་རྟགས་གྲུབ་སྟེ། མདོ་ལས། བདེན་གཉིས་ཀྱི་ཡ་གཅིག་བསྟན་པའི་ཆེད་དུ་ཀུན་རྫོབ་བདེན་པ་དང་། ཆོས་ཐམས་ཅད་བདེན་པར་མ་གྲུབ་པར་ཀུན་རྫོབ་ཙམ་དུ་ཡོད་པར་སྟོན་པའི་ཆེད་དུ་ཀུན་རྫོབ་ཙམ་ཞེས་གསུངས་པ་ནི་ཐ་སྙད་དུ་ཡོད་པའི་དོན་ཅན་ཡིན་གྱི་ཀུན་རྫོབ་ཀྱི་དོན་ཅན་མ་ཡིན་པའི་ཕྱིར། རང་འགྲེལ་ལས། ཀུན་རྫོབ་ཙམ་དུ་ཡོད་པ་ནི་ཐ་སྙད་དུ་ཡོད་པའི་དོན་ཡིན་ལ་ཀུན་རྫོབ་བདེན་པ་ཞེས་པ་ནི་བདེན་གཉིས་ཀྱི་ཡ་གྱལ་ཡིན་པ་དེ་ལྟར་ན་རེ་ཞིག་བཅོམ་ལྡན་འདས་དེས་ཀུན་རྫོབ་བདེན་པ་དང་ཀུན་རྫོབ་ཙམ་ཞེས་གསུངས་པ་ནི་མ་ཡིན་ནོ། །ཞེས་གསུངས་པའི་ཕྱིར། འོ་ན་ཁྱོད་རང་ལ། མདོ་ལས་ཀུན་རྫོབ་ཙམ་ཞེས་གསུངས་པའི་ཀུན་རྫོབ་དེ་ཡིན་ན་ཀུན་རྫོབ་ཡིན་དགོས་པར་ཐལ། རང་འགྲེལ་ལས། བཅོམ་ལྡན་འདས་དེས་ཀུན་རྫོབ་བདེན་པ་དང་ཀུན་རྫོབ་ཙམ་གསུངས་ཞེས་པའི་ཀུན་རྫོབ་ཙམ་ཞེས་པ་དེ་ལ་ཀུན་རྫོབ་ཀྱིས་ཁྱབ་པའི་ཕྱིར། རྟགས་ཁས། འདོད་ན། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་རེ་རེ་ནས་ཆོས་ཅན། ཀུན་རྫོབ་ཡིན་པར་ཐལ། དེ་དག་རེ་རེ་ནས་མདོ་ལས་ཀུན་རྫོབ་ཙམ་ཞེས་གསུངས་པ་དེ་ཡིན་པའི་ཕྱིར། ཁྱབ་པ་ཁས། རྟགས་གྲུབ་སྟེ། ཡབ་སྲས་འཇལ་བ་ལས། དེ་ལྟར་ཆོས་ཐམས་ཅད་རང་བཞིན་གྱིས་གྲུབ་པར་མི་དམིགས་ན་རང་བཞིན་གྱིས་གྲུབ་པའི་སངས་རྒྱས་ནི་གང་། ཞེས་པ་ནས། ཆོས་འདི་དག་ཐམས་ཅད་ནི་ཐ་སྙད་ཙམ། བརྡ་ཙམ། ཀུན་རྫོབ་ཙམ། བརྗོད་པ་ཙམ། མིང་གིས་གདགས་པ་ཙམ་དུ་གྲུབ་པ་སྟེ། ཞེས་གསུངས་པའི་ཕྱིར། གོང་དུ་ཁྱབ་པོ་ཁས་འཚམས་ལ་འདོད་ན། དེའི་བར་གྱི་འགོག་བདེན་དང་སྟོང་ཉིད་བཅོ་བརྒྱད་ཀྱང་ཀུན་རྫོབ་ཡིན་པར་ཐལ། དེ་རེ་རེ་ནས་ཀུན་རྫོབ་ཡིན་པའི་ཕྱིར། རྟགས་ཁས། འདོད་མི་ནུས་ཏེ། འགོག་བདེན་སོགས་དེ་དག་ལ་མདོ་ལས་ཀུན་རྫོབ་ཙམ་ཞེས་གསུངས་པ་ཀུན་རྫོབ་ཡིན་པར་གསུངས་པ་མ་ཡིན་པར་དེ་དག་ཀུན་རྫོབ་ཙམ་དུ་ཡོད་པ་དང་། ཐ་སྙད་ཙམ་དུ་ཡོད་པ་སོགས་ཀྱི་དོན་ཡིན་པའི་ཕྱིར། ཡབ་སྲས་འཇལ་བ་ལས། ཆོས་གང་ལ་ངོ་བོ་ཉིད་མ་མཆིས་པ་དེ་ནི་བདེན་པའི་དངོས་པོ་མ་མཆིས་པའོ། །ཞེས་པ་ནསཾ། ཆོས་རྣམས་ཡུལཾ་དུས་གྲུབ་མཐའ་གང་དུ་དོན་དམ་པར་དུས་གསུམཾ་དུ་ཡོད་པར་མི་འཐད་པ་དེ་ནི་དོན་དམ་པར་མིང་མ་མཆིས་པ། རང་གི་མཚན་ཉིད་མ་མཆིས་པ། རང་གི་ངོ་བོསཾ་གྲུབ་པའི་མཚན་མ་མཆིས་པ། མིང་གིས་གདགས་སུ་མ་མཆིས་པ་སྟེ་ཡིན་ཏེ། སེམས་ཅན་རྣམས་ལ་ལསཾ་འབྲས་ལ་སོགས་པ་ཐ་སྙད་ཤེས་པ་ལ་གཟུད་པའི་ཕྱིར་དུ་ཆོས་རྣམས་མིང་རྐྱང་ཙམ་དང་། བརྡ་ཙམ་དང་། ཐ་སྙད་ཙམ་དང་། ཀུན་རྫོབ་ཙམ་དང་། ཐ་སྙད་པའི་མིང་གིས་བརྗོད་པར་བྱ་བ་ཙམ་དང་། རྟོགས་པས་གདགས་པ་ཙམ་ཡོད་པར་བསྟན་པ་ནི་མ་གཏོགས་སོ། །ཞེས་གསུངས་པའི་ཕྱིར་རོ། །ཡང་ཁོ་ན་རེ། གཟུགས་ཆོས་ཅན། ཀུན་རྫོབ་ཏུ་བདེན་པ་ཡིན་པར་ཐལ། ཀུན་རྫོབ་བདེན་པ་ཡིན་པའི་ཕྱིར་ན་མ་ཁྱབ། ཁྱབ་པར་ཐལ། ཚིག་གསལ་ལས། འཇིག་རྟེན་གྱི་ཀུན་རྫོབ་ཏུ་བདེན་པ་ནི་འཇིག་རྟེན་ཀུན་རྫོབ་བདེན་པ་སྟེ། ཞེས་གསུངས་པའི་ཕྱིར་ན་ཡང་མ་ཁྱབ་སྟེ། དེའི་དོན་ནི་ཀུན་རྫོབ་རྣམས་ནི་འཇིག་རྟེན་གྱི་ཀུན་རྫོབ་ཙམ་དུ་བདེན་པ་ཡིན་པས་ཀུན་རྫོབ་བདེན་པ་ཡིན་ཞེས་གསུངས་པ་མ་ཡིན་གྱི། གོང་དུ་བཤད་པ་བཞིན་འཇིག་རྟེན་ཀུན་རྫོབ་ལ་གསུམ་ཡོད་པའི་ནང་གི་དང་པོ་མ་རིག་པའི་ཀུན་རྫོབ་ཀྱི་ངོ་ཙམ་དུ་བདེན་པས་ཀུན་རྫོབ་བདེན་པ་ཞེས་བརྗོད་པ་ཡིན། ཞེས་ཀུན་རྫོབ་བདེན་པའི་སྒྲ་བཤད་པ་ཙམ་ཡིན་པའི་ཕྱིར། རྩ་བར་འདོད་མི་ནུས་ཏེ། གཟུགས་ནི་ཐ་སྙད་དུ་བདེན་པ་མ་ཡིན་པའི་ཕྱིར། ཁྱབ་སྟེ། ཐ་སྙད་དུ་བདེན་པ་དང་། ཀུན་རྫོབ་ཏུ་ཡོད་པ་གཉིས་དོན་གཅིག་དང་ཐ་དད་དུ་མི་བདེན་པ་དང་། ཀུན་རྫོབ་ཏུ་མི་བདེན་པ་གཉིས་ཀྱང་དོན་གཅིག་ཡིན་པའི་ཕྱིར། མ་ཁྱབ་འཚམས་ལ་རྟགས་དེར་ཐལ། གཟུགས་དེ་ཐ་སྙད་དུ་རྫུན་པ་ཡིན་པའི་ཕྱིར། དེར་ཐལ། མྱང་འདས་དེ་ཐ་སྙད་དུ་བདེན་པ་དང་གཟུགས་སོགས་ཐ་སྙད་དུ་རྫུན་པ་ཡིན་པའི་ཕྱིར། ཐ་སྙད་དུ་བདེན་རྫུན་གཉིས་ཀྱི་རྣམ་བཞག་ཡོད་པའི་ཕྱིར། དེར་ཐལ། ཐ་སྙད་དུ་བདེན་གཉིས་ཀྱི་རྣམ་བཞག་ཡོད་པའི་ཕྱིར། བྱས་པ་ལ་ཁོ་ན་རེ། མྱང་འདས་ཆོས་ཅན། དོན་དམ་བདེན་པ་མ་ཡིན་པར་ཐལ། དེ་ཀུན་རྫོབ་བདེན་པ་ཡིན་པའི་ཕྱིར། རིགས་པ་དྲུག་ཅུ་པའི་འགྲེལ་བ་ལས། དེའི་ཕྱིར་མྱ་ངན་ལས་འདས་པ་ནི་ཀུན་རྫོབ་ཀྱིས་བདེན་པར་ཡོངས་སུ་བརྟགས་པ་ཁོ་ནའོ། །ཞེས་གསུངས་པའི་ཕྱིར་ན། མ་ཁྱབ་སྟེ། ལུང་དེའི་དོན་ནི། མྱ་ངན་ལས་འདས་པ་ནི་འཇིག་རྟེན་གྱི་ཀུན་རྫོབ་ཀྱི་ངོར་སྤྱིར་བདེན་པ་ཡིན་པར་བརྟགས་པ་ཙམ་ཁོ་ན་ཡིན་གྱི་དོན་དམ་པར་བདེན་པའི་ངོ་བོར་མ་གྲུབ་ཅེས་པའི་དོན་ཡིན་པའི་ཕྱིར་ཏེ། དེའི་ཤེས་བྱེད་དུ་མྱང་འདས་ལས་ལྷག་པའི་ཆོས་གཅིག་ཡོད་ན་དེ་ཡང་རྨི་ལམ་ལྟ་བུ། སྒྱུ་མ་ལྟ་བུ་ཡིན་པར་གསུངས་པའི་མདོ་དྲངས་པའི་ཕྱིར་རོ། །དེས་ཀུན་རྫོབ་བཤད་ཟིན་ལ། དོན་དམ་གྱི་རྣམ་བཞག་འོག་ཏུ་རབ་རིབ་སོགས་ཀྱི་ཐད་དུ་འཆད་དོ། །༈གཉིས་པ་བདེན་པ་གཉིས་ཀྱི་གཞུང་གི་དོན་བཤད་པ་ལ། ཀུན་རྫོབ་ཀྱི་བདེན་པ་བཤད་པ་དང་། དོན་དམ་པའི་བདེན་པ་བཤད་པའོ། །དང་པོ་ལ་གསུམ། ཀུན་རྫོབ་པ་གང་གི་ངོར་བདེན་པ་ལ་གོང་གི་ངོར་མི་བདེན་པ་དང་། ཀུན་རྫོབ་ཙམ་དེ་གང་ཟག་གསུམ་ལ་སྣང་བ་དང་མི་སྣང་བའི་ཚུལ་དང་། སོ་སྐྱེ་དང་འཕགས་པ་ལ་ལྟོས་ཏེ་དོན་དམ་པ་དང་ཀུན་རྫོབ་ཏུ་འགྱུར་ཚུལ་ལོ། །དང་པོ་ལ་གཉིས། དངོས་ཀྱི་དོན་དང་། ཉོན་མོངས་པའི་རྣམ་བཞག་ཐུན་མོང་མ་ཡིན་པ་བཤད་པའོ། །དང་པོ་ནི། བདེན་འཛིན་ཆོས་ཅན། 
 ཁྱོད་ལ་གཏི་མུག་ཅེས་བྱ་སྟེ། དངོས་པོའི་གནས་ཚུལ་བདེན་མེད་དུ་གནས་ཀྱང་སེམས་ཅན་རྣམས་ཀྱིས་དངོས་པོའི་གནས་ཚུལ་བདེན་མེད་དུ་གནས་པའི་རང་བཞིན་དེ་ཉིད་མཐོང་བ་ལ་རྨོངས་པར་བྱེད་པས་ན་ཁྱོད་ལ་གཏི་མུག་ཅེས་བརྗོད་པའི་ཕྱིར་རོ། །དེ་འདྲའི་བདེན་པར་འཛིན་པའི་གཏི་མུག་ཆོས་ཅན། ཁྱོད་ཀུན་རྫོབ་པ་ཡིན་ཏེ། ཀུན་རྫོབ་ཀྱི་སྐད་དོད་སམ་བྲྀ་ཏ་ཞེས་པ་ཡང་དག་པ་སྒྲིབ་བྱེད་ལ་ཡང་འཇུག་པ་གང་གང་ཞིགཁྱོད་ཀྱིས་དངོས་པོའི་ངོ་བོ་རང་བཞིན་གྱིས་ཡོད་པ་མ་ཡིན་པ་ལ་རང་བཞིན་གྱིས་ཡོད་པར་སྒྲོ་འདོགས་པའི་སྒོ་ནས་དངོས་པོ་རྣམས་ཀྱི་གནས་ལུགས་ཡང་དག་པ་རང་བཞིན་གྱིས་གྲུབ་པས་སྟོང་པའི་རང་བཞིན་མཐོང་བ་ལ་སྒྲིབ་པར་བྱེད་པས་ན་ཁྱོད་ལ་ཀུན་རྫོབ་ཅེས་བརྗོད་པའི་ཕྱིར་རོ། །དེས་ན་གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །ཞེས་པའི་ཀུན་རྫོབ་ནི་ཀུན་རྫོབ་པ་སྤྱི་ངོས་འཛིན་པ་མ་ཡིན་ཏེ། དེའི་ཀུན་རྫོབ་ནི་ཀུན་རྫོབ་ཀྱི་ཆོས་རྣམས་བློ་གང་གི་ངོར་བདེན་པ་ཡིན་ཞེས་འཇོག་པའི་བློ་ཀུན་རྫོབ་པ་ངོས་འཛིན་པ་གང་ཞིགདེ་ལྟར་འཇོག་པའི་བློ་ཀུན་རྫོབ་པ་ནི་བདེན་འཛིན་ཁོ་ན་ལ་བྱེད་པ་ཡིན་ལ། བདེན་འཛིན་ལས་གཞན་པའི་ཀུན་རྫོབ་པ་དུ་མ་ཡོད་པའི་ཕྱིར་རོ། །དེ་འདྲའི་ཀུན་རྫོབ་བདེན་འཛིན་དེས་སྔོན་པོ་ལ་སོགས་པའི་དངོས་པོའི་ཆོས་གང་ཞིགརང་བཞིན་གྱིས་གྲུབ་པར་མེད་བཞིན་དུ་རང་བཞིན་གྱིས་གྲུབ་པ་ལྟར་དུ་སྣང་བར་བཅོས་པའི་བཅོམ་མ། སེམས་ཅན་རྣམས་ལ་བདེན་པར་གྲུབ་པར་སྣང་བའི་གཟུགས་ལ་སོགས་པ་དེ་ནི་ཆོས་ཅན་ཀུན་རྫོབ་བདེན་པ་ཡིན་ཞེས་ཐུབ་པ་དེས་གསུངས་ཏེ། དེ་དག་དོན་ལ་སྣང་གནས་མི་མཐུན་པའི་རྫུན་པ་ཡིན་ཀྱང་འཇིག་རྟེན་གྱི་ཕྱིན་ཅི་ལོག་གི་ཀུན་རྫོབ་བདེན་འཛིན་གྱི་ངོར་སྣང་གནས་མཐུན་པའི་བདེན་པ་ཡིན་པའི་རྒྱུ་མཚན་གྱི་བཅོམ་ལྡན་འདས་ཀྱི་ཀུན་རྫོབ་བདེན་པ་ཞེས་གསུངས་པ་ཡིན་པའི་ཕྱིར་རོ། །གཟུགས་སོགས་ཆོས་ཅན། ཀུན་རྫོབ་མ་རིག་པའི་ངོར་བདེན་ཀྱང་དོན་དམ་བདེན་པ་མ་ཡིན་ཏེ། གང་ཟག་གསུམ་གྱི་ངོར་ནི་སྣང་གནས་མི་མཐུན་པར་རྟོགས་པས་བདེན་གྲུབ་ཏུ་གཅེས་པའི་བཅོས་མར་གྱུར་པའི་དངོས་པོ་ཡིན་པས་དེ་འདྲའི་བཅོས་པའི་དངོས་པོ་རྣམས་ནི། གང་ཟག་གསུམ་གྱི་བློ་ཀུན་རྫོབ་པའི་ངོར་ནི་བདེན་པ་མ་ཡིན་པས་ཀུན་རྫོབ་ཙམ་ཞེས་བརྗོད་པའི་ཕྱིར་རོ། །མ་རིག་པ་ལ་ཀུན་རྫོབ་ཅེས་བརྗོད་པ་འདི་ཐུབ་པའི་དགོངས་པ་ཡིན་ཏེ། ལང་གཤེགས་ལས། དངོས་རྣམས་སྐྱེ་བ་ཀུན་རྫོབ་ཏུ། །དམ་པའི་དོན་དུ་རང་བཞིན་མེད། །རང་བཞིན་མེད་ལ་འཁྲུལ་བ་གང་། །དེ་ནི་ཡང་དག་ཀུན་རྫོབ་འདོད། །ཅེས་དངོས་པོ་རྣམས་སྐྱེ་བ་ནི་ཀུན་རྫོབ་ཅེས་ཐ་སྙད་ཙམ་དུ་ཡོད་ལ། དམ་པའི་དོན་དུ་སྟེ་དོན་དམ་པར་ནི་དངོས་པོ་རྣམས་རང་བཞིན་མེད་པ་ཡིན་ཞིང་། དེ་ལྟར་དངོས་པོ་རྣམས་རང་བཞིན་མེད་པ་ལ་རང་བཞིན་ཡོད་པར་འཁྲུལ་བའི་བློ་གང་ཡིན་པ་དེ་ནི་དངོས་པོ་རྣམས་ཀྱིས་གནས་ལུགས་ཡང་དག་པའི་དོན་མཐོང་བ་ལ་སྒྲིབ་པས་ན་ཀུན་རྫོབ་ཡིན་པར་འདོད་ཅེས་གསུངས་པའི་ཕྱིར་རོ། །དེས་ན་ལུང་དེའི་ཡང་དག་ཀུན་རྫོབ་འདོད། །ཅེས་པ་ནི་དེ་འདྲའི་འཁྲུལ་བའི་བློ་དེ་ཡང་ལོག་གཉིས་ཀྱི་ནང་གི་ཡང་དག་ཀུན་རྫོབ་ཡིན་ཞེས་སྟོན་པ་མ་ཡིན་ཏེ། དེ་འདྲའི་འཁྲུལ་བའི་བློ་དེ་ཡང་དག་པའི་དོན་ལ་སྒྲིབ་བྱེད་ཡིན་ཞེས་པའི་དོན་ཡིན་པའི་ཕྱིར་ཏེ། སྐབས་འདིའི་ཀུན་རྫོབ་ཡང་དག་པའི་དོན་སྒྲིབ་བྱེད་ལ་བྱེད་པའི་ཕྱིར་རོ། །ཡང་དངོས་རྣམས་སྐྱེ་བ་ཀུན་རྫོབ་དང་། །ཞེས་པ་དང་། དེ་ནི་ཡང་དག་ཀུན་རྫོབ་འདོད། །ཅེས་པའི་ཀུན་རྫོབ་གཉིས་མིང་འདྲ་ཡང་དོན་མི་འདྲ་སྟེ། སྔ་མ་ནི་རྫུན་པར་གྲུབ་པའི་དངོས་པོ་བཏགས་པ་ཙམ་ཐམས་ཅད་ཡིན་ལ། ཕྱི་མ་ནི་དངོས་པོ་རྣམས་གང་གི་ངོར་བདེན་པའི་བདེན་འཛིན་ཀུན་རྫོབ་ཡིན་པའི་ཕྱིར། སྐབས་འདིར་རང་འགྲེལ་དུ། རྟེན་འབྱུང་གཟུགས་བརྙན་དང་བྲག་ཆ་སོགས་ཅུང་ཟད་ཅིག་ནི་བརྫུན་ཡང་མ་རིག་པ་དང་ལྡན་པ་རྣམས་ལ་སྣང་ལ། སྔོན་པོ་ལ་སོགས་པའི་གཟུགས་དང་སེམས་དང་ཚོར་བ་སོགས་ཅུང་ཟད་ཅིག་ནི་བདེན་པར་སྣང་སྟེ། ཆོས་རྣམས་ཀྱི་ཡིན་ལུགས་ཀྱི་རང་བཞིན་ནི་མ་རིག་པ་དང་ལྡན་པ་རྣམས་ལ་རྣམ་པ་ཐམས་ཅད་དུ་མི་སྣང་ངོ་། །དེའི་ཕྱིར་རང་བཞིན་དེ་དང་གང་གི་ཀུན་རྫོབ་ཏུ་ཡང་བརྫུན་པ་ནི་ཀུན་རྫོབ་ཀྱི་བདེན་པ་མ་ཡིན་ནོ། །ཞེས་གསུངས་པའི་ཅུང་ཟད་ཅིག་མེད་ཅེས་པ་ནག་ཚོའི་འགྱུར་ལས་འགའ་ཞིག་ཏུ་བསྒྱུར་བ་ལྟར་ཡིན་ལ། ལུང་དེའི་དོན་ནི་རྒྱུ་རྐྱེན་རྟེན་འབྱུང་གྲུབ་པའི་གཟུགས་བརྙན་དང་། བྲག་ཆ་དང་སྒྲ་རྟག་པ་སོགས་འགའ་ཞིག་ནི་སྣང་གནས་མི་མཐུན་པའི་རྫུན་པ་ཡིན་པ་ཡང་བདེན་འཛིན་མ་རིག་པ་ཁོ་ནས་བསླད་པོ་དང་ལྡནཾ་པ་རྣམས་ལ་སྣང་ལ། སྔོན་པོ་ལ་སོགས་པའི་གཟུགས་དང་སེམས་དང་ཚོར་བ་སོགས་འགའ་ཞིག་ནི། མོ་རིག་པ་ཁོ་ནས་བསླད་པོ་རྣམས་ལ་རྫུན་པར་མི་སྣང་བར་བདེན་པར་གྲུབ་པ་ཁོ་ནར་སྣང་སྟེ། ཆོས་རྣམས་ཀྱི་ཡིན་ལུགས་ཀྱི་རང་བཞིན་སྟོང་ཉིད་ནི་མ་རིག་པ་ཁོ་ནས་བསླད་པ་དང་ལྡན་པ་རྣམས་ལ་རྣམ་པ་ཐམཾས་ཅད་དུ་མི་སྣང་ངོ། །དེའི་ཕྱིར་ན་ཆོས་རྣམས་ཀྱི་རང་བཞིན་དེ་དང་། གཟུགཾས་བརྙན་སོགས་གང་ཞིག་འཇིག་རྟེན་རང་དགའ་བའི་ཀུན་རྫོབ་ཏུ་སྟེ་ཤེས་ངོར་ཡང་རྫུན་པར་སྣང་བའི་དངོས་པོ་དེ་དག་ནི་ཤེས་ངོ་དེར་ལྟོས་པའི་ཀུན་རྫོབ་ཀྱི་བདེན་པ་མ་ཡིན་ནོ། །ཞེས་པ་སྟེ། སྟོང་ཉིད་རྟོགས་པའི་ལྟ་བས་མ་ཟིན་པར་མ་རིག་པའི་བསླད་པ་དང་ལྡན་པའི་ཤེས་པ་ལ་གཟུགས་བརྙན་སོགས་རྫུན་པར་སྣང་བར་གསུངས་པ་ནི་དེ་འདྲའི་ཤེས་པ་ཚད་མ་ལ་གཟུགས་བརྙན་བྱད་བཞིན་དུ་སྣང་ཡང་བྱེད་བཞིན་གྱིས་སྟོང་པའི་རྫུན་པ་དང་། བྲག་ཆ་སེམས་ཅན་གྱི་སྐད་དུ་སྣང་ཡང་སེམས་ཅན་གྱི་སྐད་ཀྱིས་སྟོང་པ་གཉིས་ཚོགས་པའི་རྫུན་པར་སྣང་བའི་དོན་ཡིན་གྱི་གཟུགས་བརྙན་སོགས་རང་བཞིན་གྱིས་གྲུབ་པར་སྣང་ཡང་རང་བཞིན་གྱིས་གྲུབ་པའི་སྟོང་པའི་གཉིས་ཚོགས་ཀྱི་རྫུན་པར་སྣང་བའི་དོན་མ་ཡིན་ལ། དེའི་ཕྱིར་རང་བཞིན་དེ་དང་ཞེས་སོགས་ཀྱང་རང་བཞིན་སྟོང་ཉིད་ནི་ཀུན་རྫོབ་བདེན་པ་གཏན་མིན་པར་བསྟན་པ་ཡིན་ཀྱང་གཟུགས་བརྙན་སོགས་ཀུན་རྫོབ་ཀྱི་བདེན་པ་མ་ཡིན་ཞེས་གསུངས་པ་ནི། དེ་དག་ཀུན་རྫོབ་བདེན་པ་མ་ཡིན་པར་བསྟན་པ་མ་ཡིན་ཏེ། བརྡ་ལ་བྱང་བའི་འཇིག་རྟེན་གྱི་ཀུན་རྫོབ་ཀྱི་ངོར་ལྟོས་ནས་གཟུགས་བརྙན་སོགས་བདེན་པ་མ་ཡིན་པས་དེའི་ངོར་ཀུན་རྫོབ་ཀྱི་བདེན་པ་ཡིན་པར་འཇོག་པ་མིན་ཞེས་པའི་དོན་ཡིན་གྱི་སྤྱིར་གཟུགས་བརྙན་སོགས་ཀུན་རྫོབ་བདེན་པ་མཚན་ཉིད་པ་ཡིན་པའི་ཕྱིར་རོ། །ཡང་མ་རིག་པ་དང་ལྡན་པ་ལ་སྔོན་པོ་སོགས་རྫུན་པར་མི་སྣང་ལ། སྟོང་ཉིད་ཀྱང་མི་སྣང་བར་གསུངས་པ་ནི་སྟོང་ཉིད་མ་རྟོགས་པའི་གང་ཟག་མ་རིག་པ་དང་ལྡན་པ་ལ་མི་སྣང་བར་གསུངས་པ་ཡིན་གྱི། མ་རིག་པ་དང་ལྡན་པ་ལ་དེ་དག་མི་སྣང་བའི་དོན་མ་ཡིན་ཏེ། སྟོང་ཉིད་རྟོགས་པའི་ཤུགས་དང་ལྡན་པའི་སོ་སྐྱེ་ལ་སྔོན་པོ་སོགས་རྫུན་པ་དང་སྔོན་པོའི་སྟོང་ཉིད་ཡང་སྣང་བ་དང་། མ་རིག་པ་མ་སྤངས་པའི་འཕགས་པ་ལ་སྟོང་ཉིད་མངོན་སུམ་དུ་སྣང་བའི་ཕྱིར། ཡང་འགྲེལ་བར། །དེ་ལྟར་ན་རེ་ཞིག་སྲིད་པའི་ཡན་ལག་གིས་བསྡུས་པའི་ཉོན་མོངས་ཅན་གྱི་མ་རིག་པའི་དབང་གིས་ཀུན་རྫོབ་ཀྱི་བདེན་པ་རྣམ་པར་བཞག་གོ། ཞེས་གསུངས་པས་ནི། ཀུན་རྫོབ་འཇོག་བྱེད་མ་རིག་པ་དང་། ཀུན་རྫོབ་རྣམས་མ་རིག་པས་བཞག་པར་བསྟན་པ་གཏན་མ་ཡིན་ཏེ། ལུང་དེའི་ལྷན་སྐྱེས་ཀྱི་བདེན་འཛིན་མ་རིག་པ་དེ་རྟེན་འབྲེལ་གྱི་ཐོག་མའི་མ་རིག་པ་དང་ཉོན་མོངས་ཅན་གྱི་སྒྲིབ་པ་ཡིན་གྱི་ཤེས་སྒྲིབ་མ་ཡིན་པ་དང་། ཀུན་རྫོབ་རྣམས་ནི་ཀུན་རྫོབ་རྣམས་རྫུན་པར་རྟོགས་པའི་ཚད་མས་བདེན་འཛིན་མ་རིག་པའི་ངོར་བདེན་པ་ཡིན་པ་དེའི་དབང་གིས་ཀུན་རྫོབ་བདེན་པ་ཡིན་པར་བཞག་ཅེས་པའི་དོན་ཡིན་གྱི་དབུ་མ་པ་རང་གིས་བདེན་འཛིན་གྱི་བཞག་པ་ནི་ཐ་སྙད་དུ་ཡང་མི་སྲིད་པར་བཞེད་པའི་ཕྱིར་རོ། །དེ་ཡང་བློ་དེ་དང་དེས་བཞག་ཅེས་པ་ནི་བློ་དེའི་སྣང་ངོར་གྲུབ་པ་མ་ཡིན་པར་བློ་དེའི་འཛིན་སྟངས་ཀྱི་ངོར་བྱེད་པ་ཡིན་པས་བདེན་འཛིན་གྱི་འཛིན་སྟངས་ཀྱི་ངོར་གྲུབ་པ་ནི་བདེན་གྲུབ་ཡིན་ཞིང་། བདེན་གྲུབ་ནི་གཞི་མ་གྲུབ་པའི་རྒྱུ་མཚན་གྱིས་ཡིན་ནོ། །འོ་ན་བུམ་སྣམ་ལ་སོགས་པའི་དངོས་པོ་འདི་རྣམས་སངས་མ་རྒྱས་པའི་གང་ཟག་ཐམས་ཅད་ཀྱི་ཀུན་རྫོབ་ཀྱི་ངོར་བདེན་པ་ཡིན་ནམ། གང་ཟག་འགའ་ཞིག་གི་བློ་ངོར་མི་བདེན་པ་ཡང་ཡོད་ཅེ་ན། དེའི་ཁྱད་པར་བཤད་དུ་ཡོད་དེ། སངས་མ་རྒྱས་པའི་གང་ཟག་གསུམ་གྱི་ངོར་དངོས་པོ་རྣམས་མཐའ་གཅིག་ཏུ་མི་བདེན་ལ། སྟོང་ཉིད་མ་རྟོགས་པ་དག་གི་འཇིག་རྟེན་ཏེ་བློ་དང་གང་ཟག་དེའི་ངོར་བདེན་མི་བདེན་གང་རུང་ཡང་མ་ཡིན་པའང་ཡོད། བདེན་འཛིན་གྱི་ངོར་མཐའ་གཅིག་ཏུ་བདེན་པ་དང་། སྟོང་ཉིད་རྟོགས་པའི་སོ་སྐྱེ་དང་ཉན་རང་མཐོང་སྒོམ་པ་དང་། བྱང་སེམས་ས་དྲུག་པ་མན་ཆད་ཀྱི་བློ་འགའ་ཞིག་གི་ངོར་བདེན་པ་དང་འགའ་ཞིག་གི་ངོར་མི་བདེན་པའི་ཕྱིར། དང་པོ་གྲུབ་སྟེ། ཉན་རང་དགྲ་བཅོམ་པ་གཉིས་དང་ཉོན་མོངས་ཅན་གྱི་མ་རིག་པ་སྤངས་པའི་དག་པའི་བྱང་སེམས་དང་གསུམ་གྱི་ངོར་འཇིག་རྟེན་གྱི་ཀུན་རྫོབ་ཐམས་ཅད་དུས་དང་རྣམ་པ་ཀུན་ཏུ་མི་བདེན་པ་ཁོ་ན་ཡིན་གྱི་བདེན་པ་མ་ཡིན་པའི་ཕྱིར། དེར་ཐལ། དེ་གསུམ་གྱི་རྒྱུད་ལ་དངོས་པོ་རྣམས་བདེན་པར་རློམ་པའི་བདེན་འཛིན་མེད་པའི་ཕྱིར། ཁྱབ་སྟེ། བློ་དེའི་ངོར་བདེན་པ་ནི་བློ་དེའི་འཛིན་སྟངས་ལ་ཡུལ་དེ་བདེན་གྲུབ་ཏུ་བཟུང་བའི་འཛིན་སྟངས་ཀྱི་ངོར་བདེན་པའི་བློ་དེའི་ངོར་བདེན་པར་འཇོག་པ་ཡིན་གྱི། སྣང་ཡུལ་དུ་བདེན་པས་བདེན་པར་མི་འཇོག་པའི་ཕྱིར་ཏེ། གང་ཟག་དེ་གསུམ་གྱི་སྣང་ཡུལ་དུ་དངོས་པོ་རྣམས་བདེན་པ་ཡིན་པའི་ཕྱིར། རང་འགྲེལ་ལས། ཕྱི་ནང་གི་དངོས་པོ་དེ་ཡང་ཉན་རང་དགྲ་བཅོམ་པ་དང་། བྱང་སེམས་ཉོན་མོངས་ཅན་གྱི་མ་རིག་པ་སྤངས་པ། འདུ་བྱེད་ཏེ་དངོས་པོ་རྣམས་ནི་སྣང་གནས་མི་མཐུན་པའི་རྫུན་པ་གཟུགས་བརྙན་སོགས་དང་འདྲ་བ་ཁོ་ནར་རྒྱུན་དུ་གཟིགས་པ་རྣམས་ལ་ནི་དངོས་པོ་རྣམས་བདེན་པར་མེད་ཀྱང་བདེན་འཛིན་གྱིས་བདེན་གྲུབ་ཏུ་སྣང་བར་བཅོས་པའི་བཅོས་མའི་རང་བཞིན་ཁོ་ན་སྣང་བ་ཡིན་གྱི། དེ་དག་གི་ངོར་བདེན་པ་ནི་མ་ཡིན་ཏེ། དེ་དག་ལ་དངོས་པོ་རྣམས་བདེན་པར་རློམ་པའི་བདེན་འཛིན་མེད་པའི་ཕྱིར་རོ། །ཞེས་གསུངས་པའི་ཕྱིར། བྱས་པ་ལ་ཁོ་ན་རེ། འོ་ན་གང་ཟག་དེ་གསུམ་གྱི་ངོར་དངོས་པོ་རྣམས་ཀུན་རྫོབ་བདེན་པ་མ་ཡིན་པར་ཐལ། དེ་གསུམ་གྱི་ངོར་དངོས་པོ་རྣམས་བདེན་པ་མ་ཡིན་པའི་ཕྱིར་ན་མ་ཁྱབ་སྟེ། དེ་གསུམ་གྱི་འཇིག་རྟེན་ཤེས་ངོར་ཀུན་རྫོབ་རྣམས་བདེན་པ་མ་ཡིན་པས་དོན་ལ་མི་བདེན་ཀྱང་མ་རིག་པའི་ངོར་བདེན་པས་ཀུན་རྫོབ་བདེན་པ་ཡིན་པར་དེ་གསུམ་གྱི་ཚ་མས་གྲུབ་པ་གང་ཞིགདེ་འདྲ་དེ་བློ་དེའི་ངོར་ཀུན་རྫོབ་བདེན་པ་ཡིན་པའི་དོན་ཡིན་པའི་ཕྱིར་རོ། །གོང་གི་རྩ་རྟགས་གཉིས་པ་གྲུབ་སྟེ། སྟོང་ཉིད་མ་རྟོགས་པའི་རྒྱུད་ཀྱི་བུམ་འཛིན་ཤེས་པ་སོགས་ཀྱི་འཛིན་སྟངས་ལ་བདེན་གྲུབ་མི་འཛིན་པར་བུམ་པ་སོགས་འཛིན་པའི་བློ་ངོར་ནི་རང་གི་ཡུལ་དེ་བདེན་པར་མི་འཛིན་པས་བདེན་པ་ཡང་མིན་ལ། རྫུན་པར་མ་རྟོགས་པས་རྫུན་པ་ཡང་མིན་པའི་ཕྱིར་རོ། །རྩ་རྟགས་གསུམ་པ་གྲུབ་སྟེ། བདེན་འཛིན་ཡིན་ན་རང་ཡུལ་བདེན་གྲུབ་ཏུ་འཛིན་པས་ཁྱབ་པས་དེའི་ངོར་རྣམ་པ་ཀུན་ཏུ་དངོས་པོ་རྣམས་བདེན་པ་ཡིན་པའི་ཕྱིར་རོ། །རྩ་རྟགས་བཞི་པ་གྲུབ་སྟེ། སྟོང་ཉིད་རྟོགས་པའི་སོ་སྐྱེ་སོགས་ཀྱི་རྒྱུད་ལ་རེས་བདེན་འཛིན་སྐྱེས་ཚེ་དེའི་ངོར་བདེན་པ་དང་། རེས་སྣང་སྟོང་གཉིས་ཚོགས་ཀྱི་སྒྱུ་མ་རྟོགས་པའི་ཡེ་ཤེས་སྐྱེས་ཚེ་དེའི་ངོར་རྫུན་པ་ཡིན་པའི་ཕྱིར་ཏེ། ས་དྲུག་པ་མན་ཆད་ལ་རེས་བདེན་འཛིན་སྐྱེ་བ་སྲིད་པའི་ཕྱིར་རོ། །རང་འགྲེལ་གྱིས། གང་ཟག་གསུམ་གྱི་ངོར་ཀུན་རྫོབ་རྣམས་བདེན་པ་མིན་པར་སྒྲུབ་པ་ཡིན་གྱི་དེ་གསུམ་གྱི་ངོར་དངོས་པོ་རྣམས་ཀུན་རྫོབ་བདེན་པ་མིན་པར་སྒྲུབ་པ་མ་ཡིན་ཏེ། དེ་གསུམ་གྱི་ངོར་དངོས་པོ་རྣམས་བདེན་པ་མ་ཡིན་ཀྱང་ཀུན་རྫོབ་བདེན་པ་ཡིན་པར་བསྒྲུབས་ཟིན་པ་དེའི་ཕྱིར་རོ། །གང་ཟག་དེ་གསུམ་གྱི་ངོར་ཀུན་རྫོབ་ཀྱི་ཆོས་རྣམས་བདེན་པ་མིན་ཞེས་བསྒྲུབ་ཡུལ་ནི་རང་ཅག་ལྟ་བུའི་གོང་ཟག་གཞན་རྣམས་ཡིན་གྱི་གང་ཟག་དེ་གསུམ་ལ་ཁྱེད་ཅག་གི་ངོར་དངོས་པོ་བདེན་པ་མིན་ཞེས་སྒྲུབ་པ་མ་ཡིན་ཏེ། གཞན་དག་གིས་གང་ཟག་དེ་གསུམ་གྱི་ངོར་དངོས་པོ་རྣམས་བདེན་པ་ཡིན་མིན་མ་ཤེས་པས་དེ་ལ་དེ་དག་ལ་བདེན་པ་མིན་པའི་དོན་ཤེས་པར་བྱེད་དགོས་ཀྱི། གང་ཟག་གསུམ་པོ་དེས་ནི་རང་ཅག་གི་ངོར་དངོས་པོ་རྣམས་བདེན་པ་མིན་པ་མངོན་སུམ་གྱིས་རྟོགས་པས་དེ་གསུམ་ལ་དེ་ལྟར་སྒྲུབ་མི་དགོས་པའི་ཕྱིར་རོ། །གཞན་རང་འགྲེལ་ལས་གང་ཟག་དེ་གསུམ་གྱི་ངོར་དངོས་པོ་རྣམས་བདེན་པ་མིན་པར་སྒྲུབ་པ་ཙམ་མ་ཡིན་པར་དེ་གསུམ་གྱི་ངོར་དངོས་པོ་རྣམས་ཀུན་རྫོབ་བདེན་པ་མིན་པར་སྒྲུབ་པ་ཡིན་ན་དེ་ལྟར་སྒྲུབ་བྱེད་ཀྱི་རང་འགྲེལ་གྱི་སྒྲུབ་བྱེད་དེ་ཤིན་ཏུ་མ་འབྲེལ་བར་འགྱུར་ཏེ། སྤྱིར་བློ་གང་གི་ངོར་བུམ་པ་ལ་སོགས་པའི་གཞི་དེ་ཀུན་རྫོབ་བདེན་པ་ཡིན་པར་གྲུབ་པ་ནི་བློ་དེས་ཀུན་རྫོབ་བདེན་པ་ཞེས་པའི་བདེན་པ་ནི་དོན་ལ་མི་བདེན་པར་ཀུན་རྫོབ་མ་རིག་པའི་ངོ་ཙམ་དུ་བདེན་པས་ཀུན་རྫོབ་བདེན་པ་ཡིན་པར་རྟོགས་པ་དེ་ཡིན་པས་ན། གང་ཟག་དེ་གསུམ་གྱི་ངོར་དངོས་པོ་རྣམས་ཀུན་རྫོབ་བདེན་པ་མ་ཡིན་པར་རང་འགྲེལ་གྱིས་སྒྲུབ་པ་ཡིན་ན་གང་ཟག་དེ་གསུམ་གྱི་ངོར་དངོས་པོ་རྣམས་མ་རིག་པའི་ངོ་ཙམ་དུ་བདེན་གྱི་དོན་ལ་མི་བདེན་པའི་རྫུན་པ་མ་ཡིན་ཏེ། དེ་གསུམ་ལ་དངོས་པོ་བདེན་པར་ཞེན་པ་མེད་པའི་ཕྱིར། ཞེས་བསྒྲུབ་པ་ཡིན་དགོས་པ་གང་ཞིགདེ་ལྟར་ན་བདེན་ཞེན་མེད་པ་ནི་དེ་གསུམ་གྱི་ངོར་དངོས་པོ་རྣམས་དོན་ལ་མི་བདེན་ཀྱང་མ་རིག་པའི་ངོར་བདེན་པའི་རྒྱུ་མཚན་གྱིས་ཀུན་རྫོབ་བདེན་པ་ཡིན་པས་རྒྱུ་མཚན་དུ་འགྲོ་ཡི་དེ་འདྲ་མིན་པའི་རྒྱུ་མཚན་དུ་མི་འགྲོ་བ་མ་ཟད་འགལ་བའི་རྒྱུ་མཚན་ཡིན་པའི་ཕྱིར་རོ། །གཉིས་པ་ཉོན་མོངས་པའི་རྣམ་བཞག་ཐུན་མོང་མ་ཡིན་པ་བཤད་པ་ནི། གཞི་བརྒྱ་པ་ལས། ལུས་ལ་ལུས་དབང་ཇི་བཞིན་དུ། །གཏི་མུག་ཀུན་ལ་གནས་གྱུར་ཏེ། །ཞེས་པའི་འགྲེལ་བ་ལས། གཏི་མུག་ནི་དེ་རྣམས་ཇི་ལྟར་བདེན་པ་རྟོག་པ་ལས་རྨོངས་པ་ཉིད་ཀྱི་ཕྱིར། དངོས་པོ་བདེན་པའི་རང་གི་ངོ་བོ་ལྷག་པར་སྒྲོ་འདོགས་པ་རབ་ཏུ་འཇུག་གོ། འདོད་ཆགས་ལ་སོགས་པ་དག་ཀྱང་གཏི་མུག་གིས་ཀུན་ཏུ་བརྟགས་པའི་དངོས་པོའི་རང་བཞིན་ཁོ་ན་ལ། སྡུག་པ་མི་སྡུག་པ་ལ་སོགས་པའི་ཁྱད་པར་སྒྲོ་འདོགས་པར་འཇུག་པ་ཉིད་ཀྱི་ཕྱིར་གཏི་མུག་ལས་ཐ་མི་དད་པར་འཇུག་པར་འགྱུར་ཞིང་། གཏི་མུག་ལ་བརྟེན་པར་ཡང་འགྱུར་ཏེ། གཏི་མུག་གཙོ་བོ་ཉིད་ཀྱི་ཕྱིར་རོ། །ཞེས་གཏི་མུག་ནི་དངོས་པོ་དེ་རྣམས་བདེན་གྲུབ་ཏུ་བཟུང་བ་ལས་ཡུལ་གྱི་གནས་ཚུལ་ལ་རྨོངས་པ་ཉིད་ཡིན་པས་དངོས་པོ་རྣམས་བདེན་གྲུབ་ཀྱི་ངོ་བོར་སྒྲོ་འདོགས་པ་ལ་འཇུག་པར་བྱེད་དོ། །ཞེས་དུག་གསུམ་གྱི་ནང་གི་གཏི་མུག་ནི་བདེན་འཛིན་ཡིན་པར་བསྟན། འདོད་ཆགས་དང་ཞེ་སྡང་ལ་སོགས་པའི་ཉོན་མོངས་པ་རྣམས་ཀྱང་། བདེན་འཛིན་གཏི་མུག་གིས་། སྒྲོ་བཏགས་པའི་རང་བཞིན་གྱིས་གྲུབ་པ་ཁོ་ནའི་ཡུལ་སྡུག་པ་དང་མི་སྡུག་པ་དང་བར་མ་ལ་སོཊ་པའི་ཁྱད་པར་དུ་སྒོ་འདོགས་པའི་ཚུལ་མིན་ཡིད་བྱེད་ཀྱིས་སྒྲོ་འདོགས་པའི་རང་བཞིན་གྱིས་གྲུབ་པའི་ཡིད་འོང་ལ་སོགས་པའི་ཡུལ་ལ་རིམ་བཞིན་འདོད་ཆགས་དང་ཞེ་སྡང་དང་བདེན་འཛིན་གྱི་རིགས་རྒྱུན་སོགས་ཉོན་མོངས་ཐམས་ཅད་འཇུག་པ་ཡིན་ཞིང་། དེ་ཡང་གཏི་མུག་ལས་ཐ་མི་དད་པར་འཇུག་པ་སྟེ་རྣམ་པ་ཀུན་རུ་གཏི་མུག་དང་མཚུངས་ལྡན་ཁོ་ནར་འཇུག་པས་གཏི་མུག་བཞིན་དེ་དང་མཚུངས་ལྡན་གྱི་ཆགས་པས་ཀྱང་ཡིད་འོང་གི་ཡུལ་དེ་རང་བཞིན་གྱིས་གྲུབ་པ་དང་། ཆགས་པ་བཞིན་དེ་དང་མཚུངས་ལྡན་གྱི་གཏི་མུག་གིས་ཀྱང་རང་ཡུལ་ཡིད་འོང་ལ་སྲེད་པའི་རྣམ་པས་འཇུག་པ་དང་གཏི་མུག་དེ་དང་མཚུངས་ལྡན་གྱི་ཞེ་སྡང་དང་ང་རྒྱལ་སོགས་ཀྱང་དེ་དང་འདྲ་བ་དང་། དེ་ཡང་ཆགས་སོགས་ནི་ཡུལ་བདེན་གྲུབ་ཏུ་འཛིན་པའི་གཏི་མུག་སྔོན་དུ་སོང་བ་ལ་བརྟེན་ནས་སྐྱེ་བའམ་གཏི་མུག་གིས་དྲངས་པ་ཡིན་ཏེ། གཏི་མུག་ནི་ཉོན་མོངས་པ་རྣམས་ཀྱི་རྒྱུའི་གཙོ་བོ་ཡིན་པའི་ཕྱིར་རོ། །ཞེས་བདེན་འཛིན་ནི་མ་རིག་པ་དང་། དེས་དྲངས་པའི་ཆགས་སོགས་བདེན་འཛིན་དང་དམིགས་རྣམ་སོགས་མཚུངས་པ་ཡིན་པར་བསྟན་ལ། དེ་འདྲའི་དངོས་པོ་བདེན་འཛིན་ཉིད་ནི་འཁོར་བའི་རྩ་བའི་མ་རིག་པ་ཡིན་པར་སྟོང་ཉིད་བདུན་ཅུ་པ་ལས་གསུངས་ཤིང་། རིགས་པ་དྲུག་ཅུ་པ་ལས་ཀྱང་། གང་ཡང་རུང་བའི་གནས་རྙེད་ནི། ཞེས་སོགས་བདེན་འཛིན་གྱི་དམིགས་གཏད་གང་ཡང་རུང་བའི་བདེན་གྲུབ་ཀྱི་གནས་ཞིག་བློ་ངོར་ཡོད་པར་རྙེད་ན། དེའི་རྒྱུ་ལས་ཉོན་མོངས་པའི་སྦྲུལ་གདུག་གཡོ་ཅན་གྱིས། གང་ཟག་དེ་ཟིན་པར་འགྱུར་རོ། །གང་ཟག་གང་གི་སེམས་ལ་བདེན་འཛིན་གྱི་དམིགས་གཏད་ཀྱི་གནས་བདེན་གྲུབ་ཏུ་འཛིན་པ་མེད་པ་དེ་དག་ནི་ཉོན་མོངས་པའི་རྒྱུ་མེད་པས་ཉོན་མོངས་པས་ཟིན་པར་མི་འགྱུར། ཞེས་སོགས་གསུངས་པས་བདེན་འཛིན་འཁོར་པའི་རྩ་བ་ཡིན་པ་ནི་འཕགས་པའི་བཞེད་པ་དམ་པ་ཡིན་ནོ། །ཞིབ་པར་གོང་དུ་སོང་ཟིན་ཏེ། གཉིས་པ་ཀུན་རྫོབ་ཙམ་དེ་གང་ཟག་གསུམ་ལ་སྣང་བ་དང་མི་སྣང་བའི་ཚུལ་ནི། རང་གི་ངོར་མི་བདེན་པའི་ཀུན་རྫོབ་ཙམ་གྱི་དངོས་པོ་རྣམས་ཆོས་ཅན། སྔར་བཤད་པའི་གང་ཟག་གསུམ་གྱི་མ་རིག་པའི་བག་ཆགས་ཀྱིས་བསླད་པའི་བདེན་སྣང་དང་བཅས་པའི་རྗེས་ཐོབ་ཡེ་ཤེས་ལ་སྣང་བ་ཡིན་གྱི་མཉམ་བཞག་ལ་ནི་སྣང་བ་མ་ཡིན་ཏེ། གང་ཟག་དེ་གསུམ་གྱིས་ནི་ཤེས་བྱ་མཐའ་དག་ཅིག་ཆར་དུ་གཅོད་པའི་གེགས་ཤེས་སྒྲིབ་མ་སྤངས་པས་རྗེས་ཐོབ་ཀུན་རྫོབ་ཀྱི་གཉིས་སྣང་དང་བཅས་པའི་ཚེ་གཉིས་སྣང་ནུབ་པའི་སྒོ་ནས་སྟོང་ཉིད་རྟོགས་མི་ཐུབ། མཉམ་བཞག་གཉིས་སྣང་ནུབ་པའི་སྒོ་ནས་སྟོང་ཉིད་རྟོགས་པའི་ཚེ་གཉིས་སྣང་དང་བཅས་པའི་སྒོ་ནས་ཀུན་རྫོབ་ཐམས་ཅད་རྟོགས་མི་ཐུབ་པའི་ཕྱིར། དེར་ཐལ། ཤེས་སྒྲིབ་མ་སྤངས་བར་དུ་རྗེས་ཐོབ་སྣང་བཅས་ཀྱི་རྟོགས་པ་དང་། མཉམ་བཞག་སྣང་བ་དང་བྲལ་པའི་རྟོག་མེད་དུ་འགྱུར་བའི་རེས་འཇོག་ཡོད་ལ། སངས་རྒྱས་རྣམས་ཀྱིས་ནི་ཆོས་ཐམས་ཅད་ཀྱི་སྟེང་གི་དོན་དམ་གྱི་རྣམ་པ་དང་། ཀུན་རྫོབ་ཀྱི་རྣམ་པ་མངོན་པར་ཏེ་མངོན་དུ་གྱུར་ནས་ཡོངས་སུ་རྫོགས་པར་མ་ལུས་པར་ཅིག་ཆར་བྱང་ཆུབ་པ་སྟེ་རྟོགས་པའི་ཕྱིར་དང་སེམས་དང་སེམས་བྱུང་གི་རྣམ་རྟོག་གི་རྒྱུ་བ་ཐམས་ཅད་གཏན་ནས་ལོག་པས་མཉམ་བཞག་སྣང་མེད་དང་རྗེས་ཐོབ་སྣང་བཅས་གཉིས་ཅིག་ཆར་དུ་ཡོད་ཀྱི་རེས་འཇོག་མེད་པའི་ཕྱིར་རོ། །གསུམ་པ་སོ་སྐྱེ་དང་འཕགས་པ་ལ་ལྟོས་ཏེ་དོན་དམ་པ་དང་ཀུན་རྫོབ་ཏུ་འགྱུར་ཚུལ་ནི། རང་འགྲེལ་ལས། དེ་ལ་སོ་སོའི་སྐྱེ་བོ་རྣམས་ཀྱི་དོན་དམ་པ་གང་ཡིན་པ་དེ་ཉིད་འཕགས་པ་སྣང་བ་དང་བཅས་པའི་སྤྱོད་ཡུལ་ཅན་རྣམས་ཀྱི་ངོར་ཀུན་རྫོབ་ཙམ་ཡིན་ལ། དེའི་རང་བཞིན་སྟོང་པ་ཉིད་གང་ཡིན་པ་དེ་ནི་དེ་རྣམས་ཀྱི་དོན་དམ་པའོ། །ཞེས་གསུངས་པའི་ལུང་སྔ་མའི་དོན་ནི། སོ་སོ་སྐྱེ་བོ་རྣམས་ཀྱིས་དོན་དམ་པར་གྲུབ་པར་བཟུང་བའི་བུམ་པ་ལ་སོགས་པ་དེ་ཉིད་ནི། སྔར་བཤད་པའི་འཕགས་པ་གསུམ་གྱི་རྗེས་ཐོབ་སྣང་བ་དང་བཅས་པའི་སྤྱོད་ཡུལ་ཅན་རྣམས་ཀྱི་ངོར་ནི་སྣང་ཙམ་དུ་གྲུབ་པའི་ཀུན་རྫོབ་ཙམ་ཡིན་གྱི་བདེན་པ་མ་ཡིན། ཞེས་པའི་དོན་ཡིན་པས་དེ་གསུམ་གྱི་ངོར་བདེན་པ་ཡིན་པ་རང་འགྲེལ་གྱི་ཙམ་སྒྲས་གཅོད་ཀྱི་དེ་གསུམ་གྱི་ངོར་ཀུན་རྫོབ་བདེན་པ་ཡིན་པ་མི་གཅོད་ལ། སོ་སྐྱེ་རྣམས་ཀྱིས་བུམ་པ་སོགས་ལ་དོན་དམ་པར་དུ་གྲུབ་པར་གཟུང་བའི་ཞེན་ཡུལ་དེ་འཕགས་པ་རྣམས་ལ་ཀུན་རྫོབ་ཙམ་དུ་འགྱུར་བར་སྟོན་པ་ཡང་མ་ཡིན་ཏེ། དེའི་ཞེན་ཡུལ་གཞི་མ་གྲུབ་པས་དེ་འཕགས་པ་ལ་ཀུན་རྫོབ་ཡིན་པ་མི་སྲིད་པའི་ཕྱིར་རོ། །གཞུང་ཕྱི་མའི་དོན་ནི་རྟེན་འབྲེལ་ཀུན་རྫོབ་དེའི་རང་བཞིན་སྟོང་པ་ཉིད་དེ་ནི་འཕགས་པ་རྣམས་ཀྱི་ངོར་དོན་དམ་པ་ཡིན་ཞེས་བསྟན་པ་ཡིན་པས། ཁ་ཅིག་གིས་བུམ་པ་ལ་སོགས་པའི་གཞི་གཅིག་པུ་དེ་ཉིད་སོ་སྐྱེས་ལ་ལྟོས་ནས་ཀུན་རྫོབ་དང་། འཕགས་པ་ལ་ལྟོས་ནས་དོན་དམ་ཡིན་ཞེས་གཞུང་ལས་བཟློག་སྟེ་སྨྲ་བ་ནི། བློ་གང་གི་ངོར་བུམ་པ་ལྟ་བུ་དེ་ཀུན་རྫོབ་བདེན་པ་ཡིན་པར་སོང་ན་བློ་དེའི་ངོར་གཞི་དེ་མ་རིག་པའི་ངོ་ཙམ་དུ་བདེན་གྱི་སྤྱིར་བདེན་པ་ཁེགས་དགོས་པ་མ་ཤེས་པའི་གཏམ་སྟེ། དེ་ལྟར་ཁེགས་དགོས་ན་སོ་[]སྐྱེས་མ་ཁེགས་པས་སོ་སྐྱེ་ལ་ལྟོས་ནས་བུམ་པ་དེ་དོན་དམ་དང་། འཕགས་པས་ཁེགས་པས་འཕགས་པ་ལ་ལྟོས་ནས་ཀུན་རྫོབ་བདེན་པ་ཡིན་དགོས་པ་ཡིན་པའི་ཕྱིར། །༈གཉིས་པ་དོན་དམ་པའི་བདེན་པ་བཤད་པ་ལ། རྩ་བའི་ཚིག་དོན་བཤད་པ་དང་། དེ་ལ་འཁྲུལ་བ་བཀག་ནས་རང་ལུགས་བཞག་པ་གཉིས། དང་པོ་ནི། དོན་དམ་བདེན་པ་བསྟན་པར་འདོད་ནས་རང་འགྲེལ་ལས། དོན་དམ་བདེན་པ་དེ་ནི་སྒྲས་བརྗོད་དུ་མེད་པའི་ཕྱིར་དང་སྒྲ་དེའི་རྗེས་སུ་འབྲང་པའི་ཤེས་པའི་ཡུལ་མ་ཡིན་པ་ཉིད་ཀྱི་ཕྱིར། དངོས་སུ་བསྟན་པར་མི་ནུས་པས་ཉན་འདོད་པ་རྣམས་ལ། དེའི་རང་བཞིན་གསལ་བར་བྱ་བའི་ཕྱིར་དུ་སོ་སྐྱེ་རང་གིས་མྱོང་བའི་དཔེས་བཤད་པ། ཞེས་གསུངས་པའི་དོན་ནི་དོན་དམ་བདེན་པ་དེ་ནི་རྗོད་བྱེད་ཀྱི་སྒྲས་དངོས་སུ་སྟེ་མངོན་སུམ་དུ་སྟོན་ཐུབ་པའི་སྒོ་ནས་བརྗོད་མི་ནུས་པ་དང་། སྒྲའི་རྗེས་སུ་འབྲང་བའི་རྟོག་པས་འཕགས་པའི་མངོན་སུམ་དུ་ཤེས་པ་ལྟར་ཤེས་ནུས་པའི་ཡུལ་མིན་ཕྱིར་དེའི་དོན་ནི་མངོན་སུམ་དུ་བསྟན་པར་མི་ནུས་ཏེ། དཔེར་ན་རབ་རིབ་ཅན་གྱི་སྐྱ་ཤད་ལ་སོགས་པའི་ཕྱིན་ཅི་ལོག་མཐོང་བ་ན། རབ་རིབ་མེད་པའི་གང་ཟག་གིས་འདི་ན་སྐྲ་ཤད་མེད་ཅེས་བསྟན་ཀྱང་། རབ་རིབ་མེད་པའི་གང་ཟག་གི་སྐྲ་ཤད་མེད་པ་མཐོང་བ་དང་འདྲ་བ་ཞིག་རབ་རིབ་ཅན་གྱིས་སྐྲ་ཤད་མེད་པ་མི་མཐོང་བ་བཞིན་ནོ། །འོན་ཀྱང་རབ་རིབ་མེད་པའི་གང་ཟག་གིས་སྐྲ་ཤད་མེད་པར་བསྟན་པ་དེ་རབ་རིབ་ཅན་གྱི་གང་ཟག་གིས་དོན་སྤྱིའི་སྒོ་ནས་རྟོགས་པ་བཞིན་དུ། དོན་དམ་བདེན་པ་ཡང་ཉན་པ་པོས་གཞན་གྱི་ངག་ལ་བརྟེན་ནས་དོན་སྤྱིའི་སྒོ་ནས་ལེགས་པར་རྟོགས་ནུས་པས་ན་དོན་དམ་བདེན་པའི་རང་བཞིན་དེ་ཉན་པ་པོ་ལ་གསལ་བར་བྱ་བའི་ཕྱིར་དུ་སོ་སྐྱེ་རང་གིས་མངོན་སུམ་དུ་རྟོགས་པའི་སྐྲ་ཤད་མཐོང་མི་མཐོང་གི་དཔེས་བསྟན་པ་ནི། 
 མིག་རབ་རིབ་ཅན་གྱིས་བསླད་པའི་མཐུ་ཡིས་རབ་རིབ་ཅན་གྱི་གང་ཟག་གིས་བསེ་རུ་ལ་སོགས་པའི་བཟའ་བཏུང་གི་སྣོད་ཀྱི་ནང་དུ། ༸སྐྲ་ཤད་དང་སྦྲང་མ་ལ་སོགས་པ་མཐོང་བ་ན་སྐྲ་ཤད་དང་སྦྲང་མ་སོགས་དངོས་ཡིན་པར་ངོ་བོ་ལོག་པ་གང་ཞིག་རྣམ་པར་བརྟགས་པ་སྟེ་སྣང་བ་ན། དེ་བསལ་བར་འདོད་ནས་སྣོད་དེ་ལ་ཡང་དང་ཡང་དུ་བསྒྲེ་བཟློག་བྱེད་པ་ན། དེ་མིག་རབ་རིབ་དག་པའི་གང་ཟག་གིས་མཐོང་ནས་དེའི་གན་དུ་ཕྱིན་ཏེ། རབ་རིབ་ཅན་གྱི་གང་ཟག་གིས་སྐྲ་ཤད་སོགས་དེ་དག་ཉིད་ཀྱི་བདག་ཉིད་གཞི་གང་དུ་མཐོང་བའི་སྣོད་དེར་མིག་གཏད་ནས་བལྟས་ཀྱང་མིག་དག་པའི་གང་ཟག་གིས་སྐྲ་ཤད་ཀྱི་རྣམ་པ་དེ་དག་མ་དམིགས་ཤིང་། སྐྲ་ཤད་དེ་ལ་བརྟེན་པ་ཅན་གྱི་ཁྱད་ཆོས་གང་ཡང་དམིགས་པར་མི་བྱེད་དོ། །ཡང་གང་གི་ཚེ་རབ་རིབ་ཅན་གྱི་གང་ཟག་གིས་རབ་རིབ་མེད་པའི་གང་ཟག་ལ་འདི་ན་སྐྲ་ཤད་མཐོང་ངོ་ཞེས་རང་གིས་མཐོང་བའི་བསམ་པ་སྟོན་པར་བྱེད་ཚེ། རབ་རིབ་མེད་པའི་གང་ཟག་གིས་རབ་རིབ་ཅན་གྱི་གང་ཟག་ལ་སྐྲ་ཤད་མེད་པ་ལ་ཡོད་པར་འཛིན་པའི་རྣམ་རྟོག་བསལ་བར་འདོད་ནས་འདི་ན་སྐྲ་ཤད་མེད་དོ་ཞེས་དགག་པ་སྨྲ་མོད་ཀྱང་། དོན་ལ་གཞི་དེར་སྐྲ་ཤད་མེད་པས་སྐྲ་ཤད་ལ་བསྐུར་བ་འདེབས་པ་མེད་དོ། །སྐྲ་ཤད་ཀྱི་དེ་ཁོ་ཉིད་ནི་རབ་རིབ་ཅན་གྱི་གང་ཟག་གིས་སྐྲ་ཤད་མཐོང་བ་དེ་མ་ཡིན་གྱི། མིག་དག་པས་སྐུ་ཤད་མེད་པར་མཐོང་བ་དེ་སྐྲ་ཤད་ཀྱི་དེ་ཁོ་ན་ཉིད་ཡིན་ནོ། །དཔེ་གཉིས་པོ་བདེན་གྲུབ་དོན་གྱི་སྐབས་འདིར་ཀུན་རྫོབ་དང་དོན་དམ་གྱི་ཁྱད་པར་ཤེས་པར་གྱི་ཤིགདཔེ་གཉིས་པོ་ལྟར་ཤེས་པར་བྱེད་ཚུལ་ནི། མ་རིག་པའི་རབ་རིབ་ཀྱིས་བློ་བསླད་པས་དེ་ཁོ་ན་ཉིད་མ་མཐོང་བ་རྣམས་ཀྱིས་ཕུང་པོ་དང་ཁམས་དང་སྐྱེ་མཆེད་ལ་སོགས་པའི་ངོ་བོ་དམིགས་པ་ནི་རབ་རིབ་ཅན་གྱིས་སྐྲ་ཤད་དམིགས་པ་བཞིན་ཕུང་ཁམས་སྐྱེ་མཆེད་ཀྱི་ཀུན་རྫོབ་པའི་ངོ་བོ་ཡིན་གྱི། ཕུང་སོགས་ཀྱི་དེ་ཁོ་ན་ཉིད་ལ་ཡིན་ལ། རབ་རིབ་ཅན་མ་ཡིན་པའི་དག་པའི་མིག་གིས་སྐྲ་ཤད་མ་མཐོང་བ་བཞིན་དུ་མ་རིག་པའི་རབ་རིབ་བག་ཆགས་ཤེས་སྒྲིབ་དང་བྲལ་བའི་སངས་རྒྱས་རྣམས་ཀྱིས་ཕུང་ཁམས་སྐྱེ་མཆེད་གང་ཡང་མ་མཐོང་བ་ནི་ཕུང་སོགས་ཀྱི་དེ་ཁོ་ན་ཉིད་ཏེ། དེ་འདྲའི་ཕུང་སོགས་ཀྱི་རང་བཞིན་མངོན་སུམ་དུ་གཟིགས་པའི་ཡུལ་དེ་ནི་སངས་རྒྱས་ཀྱི་དོན་དམ་བདེན་པ་ཡིན་ཏེ། མིག་དག་པའི་སྐྲ་ཤད་མ་མཐོང་བ་སྐྲ་ཤད་ཀྱི་དེ་ཁོ་ན་ཉིད་ཡིན་པ་བཞིན་དུ་མ་རིག་པའི་བག་ཆགས་དག་པའི་སངས་རྒྱས་ཀྱི་མཉམ་བཞག་ཡེ་ཤེས་ཀྱི་གཟིགས་ངོར་ཕུང་སོགས་མེད་པ་དེ་ཕུང་སོགས་ཀྱི་དོན་དམ་བདེན་པ་ཡིན་ནོ། །གཉིས་པ་དེ་ལ་འཁྲུལ་བ་རགས་པ་བཀག་ནས་རང་ལུགས་བཞག་པ་ལ། རྣམ་བཤད་ལས། གལ་ཏེ་རབ་རིབ་མེད་པའི་མིག་གིས། ཞེས་པ་ནས། སྐྱོན་འདི་མེད་ཚུལ་བཤད་ན། སངས་རྒྱས་ཀྱི་ཡེ་ཤེས་ཀྱིས་ཤེས་བྱ་མཁྱེན་ཚུལ་གཉིས་ཏེ། ཞེས་གསུངས། དེའི་དོན་བཤད་པ་ལ། འཁྲུལ་བ་རིགས་པ་དགག་པ་དང་། རྗེ་ཡབ་སྲས་ཀྱི་བཞེད་པ་འགོད་པ་.དང་། དེའི་དོན་རིགས་པ་ཕྲ་མོ་གཏན་ལ་འབེབ་པ་དང་སྐབས་དོན་གྱི་མཐའ་དཔྱད་པ་དང་བཞི། དང་པོ་ལ་ཁ་ཅིག་ན་རེ། དོན་དམ་བདེན་པ་བློ་གང་གི་ཡང་ཡུལ་མ་ཡིན་པར་ཐལ། ཟླ། དེ་སངས་རྒྱས་ཀྱི་ཡེ་ཤེས་ཀྱི་ཡུལ་ཡང་མ་ཡིན་པའི་ཕྱིར། དེར་ཐལ། རང་འགྲེལ་ལས། གལ་ཏེ་རྣམ་པ་དེ་ལྟ་བུའི་རང་བཞིན་ནི་མཐོང་བ་མེད་པ་མ་ཡིན་ནམ། དེ་ཕྱིར་ཇི་ལྟར་དེ་དག་གིས་གཟིགས་ཞེ་ན་བདེན་མོད་ཀྱི། འོན་ཀྱང་མ་གཟིགས་པའི་ཚུལ་གྱིས་དེ་དག་གིས་གཟིགས་སོ། །ཞེས་གསུངས་པའི་ཕྱིར་ན་མ་ཁྱབ་སྟེ། ལུང་དེའི་དོན་ནི་ཁྱོད་ལྟར་རང་བཞིན་ནི་མཐོང་བ་མེད་པ་ཞེས་པས་རང་བཞིན་གནས་ལུགས་ནི་བློ་གང་གིས་མཐོང་བ་མེད་ཅེས་དང་། བདེན་མོད་ཀྱི་ཞེས་པ་བློའི་མ་མཐོང་བ་མེད་ཞེས་དང་། འོན་ཀྱང་མ་གཟིགས་པའི་ཞེས་པས་སངས་རྒྱས་ཀྱིས་སྟོང་ཉིད་མ་གཟིགས་ཞེས་བསྟན་པ་མ་ཡིན་པའི་ཕྱིར། དེར་ཐལ། ལུང་དེའི་དོན་ནི་གལ་ཏེ་སྟོང་ཉིད་ལ་གཉིས་སྣང་ནུབ་པའི་རྣམ་པ་ལྟ་བུའི་རང་བཞིན་ཆོས་དབྱིངས་ནི་དེ་རྟོགས་པའི་བློ་ངོར་ཅི་ཡང་མཐོང་བ་མེད་པ་མ་ཡིན་ནམ་སྟེ་ཡིན་ལ། དེའི་ཕྱིར་ན་ཇི་ལྟར་སངས་རྒྱས་དེ་དག་གིས་སྟོང་ཉིད་གཟིགས་ཞེས་དྲིས་པའི་ལན་དུ། སྟོང་ཉིད་གཟིགས་པའི་ངོར་གཉིས་སྣང་ཐམས་ཅད་ནུབ་པས་ན་ཀུན་རྫོབ་པའི་ཆོས་གཟིགས་པ་ལྟར་གཉིས་སྣང་དང་བཅས་པའི་ཚུལ་གྱི་མ་གཟིགས་པ་ནི་བདེན་མོད་ཀྱི། འོན་ཀྱང་ཕུང་སོགས་ཀྱི་ཆོས་ཉིད་གཟིགས་པའི་ངོར་ཕུང་སོགས་མ་གཟིགས་པའི་ཚུལ་གྱིས་ཕུང་པོ་སོགས་དེ་དག་གི་སྟོང་ཉིད་གཟིགས་ཞེས་པའི་དོན་ཡིན་པའི་ཕྱིར་རོ། །འོ་ན་ཁྱོད་རང་ལ། ལུང་འདིའི་མ་གཟིགས་ཞེས་པའི་མ་གཟིགས་རྒྱུ་དང་། ཚུལ་གྱི་དེ་དག་གིས་གཟིགས་ཞེས་པའི་གཟིགས་རྒྱུ་གཉིས་གཅིག་ཡིན་པར་ཐལ། ལུང་དེའི་གཟིགས་རྒྱུ་ནི་དེ་བཞིན་ཉིད་ཡིན་པ་གང་ཞིགམ་གཟིགས་རྒྱུ་དེ་ལའང་དེ་བཞིན་ཉིད་དེ་ཁྱོད་ཀྱིས་བཞག་པའི་ཕྱིར། རྟགས་ཁས། འདོད་ན། །གཟུགས་སོགས་ཀྱི་ཇི་ལྟ་བ་རྟོགས་པའི་རྣམ་མཁྱེན་ཀྱིས་གཟུགས་སོགས་ཀྱི་དངོས་པོ་བྱས་པ་མ་གཟིགས་པའི་ཚུལ་གྱིས་གཟུགས་སོགས་ཀྱི་དེ་བཞིན་ཉིད་གཟིགས་པ་མ་ཡིན་པར་ཐལ། ལུང་དེས་བསྟན་པའི་ཇི་ལྟ་བ་རྟོགས་པའི་རྣམ་མཁྱེན་གྱིས་མ་གཟིགས་རྒྱུ་དང་གཟིགས་རྒྱུ་གཉིས་ཀ་གཅིག་ཡིན་པར་ཁྱེད་རང་འདོད་པ་གང་ཞིགདེ་ལྟར་ན་མ་གཟིགས་རྒྱུ་གཟུགས་སོགས་མ་གཟིགས་ན་གཟིགས་རྒྱུ་གཟུགས་སོགས་ཀྱི་དེ་ཁོ་ན་ཉིད་ཀྱང་མ་གཟིགས་དགོས་ལ། ཡང་ན་གཟིགས་རྒྱུ་གཟུགས་སོགས་ཀྱི་དེ་ཁོ་ན་ཉིད་གཟིགས་ན་མ་གཟིགས་རྒྱུ་གཟུགས་སོགས་ཀྱང་གཟིགས་དགོས་པའི་ཕྱིར། འདོད་མི་ནུས་ཏེ། གཟུགས་སོགས་རྣམ་པ་མ་གཟིགས་པའི་སྒོ་ནས་གཟུགས་སོགས་ཀྱི་གནས་ལུགས་གཟིགས་དགོས་པ་གང་ཞིགསྟོང་ཉིད་གཟིགས་ངོ་དེར་གཟུགས་སོགས་མ་གྲུབ་པ་དེ་གཟུགས་སོགས་ཀྱི་སྟོང་ཉིད་ཡིན་པའི་ཕྱིར། དང་པོ་གྲུབ་སྟེ། རང་འགྲེལ་ལས། དངོས་པོ་བྱས་པ་ཅན་ལ་མ་རེག་པར་རང་བཞིན་འབའ་ཞིག་མངོན་དུ་མཛད་དེ། ཞེས་གསུངས་པའི་ཕྱིར། ལུང་དེས་སྟོང་ཉིད་རྟོགས་པའི་རྣམ་མཁྱེན་གྱིས་སྟོང་ཉིད་གཟིགས་ངོར་ཆོས་ཅན་ལ་མ་རེག་པར་ཆོས་ཉིད་འབའ་ཞིག་གཟིགས་པར་བཤད་པའི་ཕྱིར། །གཉིས་པ་གྲུབ་སྟེ། མདོ་ལས། མཐོང་བ་མེད་པ་ནི་མཐོང་བ་དམ་པའོ། །ཞེས་གསུངས་པའི་ཕྱིར། ཁྱབ་སྟེ། ཆོས་ཉིད་གཟིགས་པའི་ཡེ་ཤེས་དེའི་ངོར་གཟུགས་སོགས་སྤྲོས་པ་མཐའ་དག་ཟད་ནས་མ་མཐོང་བ་དེ། ཡེ་ཤེས་དེས་སྤྲོས་བྲལ་ཆོས་ཉིད་མཐོང་བའི་དོན་ཡིན་པའི་ཕྱིར། དཔེར་ན་ཐོག་རེག་ཡོད་ན་མཐོང་རུང་བ་ལས་མ་མཐོང་བས་ནམ་མཁའ་མཐོང་བར་འཇོག་པ་བཞིན་གཟུགས་སོགས་བདེན་གྲུབ་ཏུ་ཡོད་ན་ཇི་ལྟ་བ་གཟིགས་ངོར་གཟུགས་སོགས་མཐོང་རུང་བ་ལས་གཟུགས་སོགས་བདེན་གྲུབ་མེད་པས་མ་མཐོང་བ་ཡིན་པས་དེའི་ངོར་གཟུགས་སོགས་མ་མཐོང་བའི་ཆ་དེ་ཉིད་གཟུགས་སོགས་ཀྱི་སྟོང་ཉིད་ཡིན་པའི་ཕྱིར། དེར་ཐལ། མདོ་ལུང་འདིའི་མཐོང་མ་མཐོང་གཉིས་གཞི་ཐ་དད་ལ་བྱེད་པ་ཡིན་པར་མདོ་སྡུད་པ་ལས་བཤད་པའི་ཕྱིར། སྡུད་པ་ལས། གཟུགས་རྣམས་མི་མཐོང་ཚོར་བ་དག་ཀྱང་མི་མཐོང་ཞིང་། །འདུ་ཤེས་མཐོང་བ་མེད་ལ་སེམས་པ་མི་མཐོང་ཞིང་། །གང་ལ་རྣམ་པར་ཤེས་དང་སེམས་ཡིད་མཐོང་མེད་ལ། །འདི་ནི་ཆོས་མཐོང་ཡིན་ཞེས་དེ་བཞིན་གཤེགས་པས་བསྟན། །ཞེས་གཟུགས་སོགས་ཀྱི་སྟོང་ཉིད་གཟིགས་ངོར་གཟུགས་སོགས་མ་མཐོང་བ་འདི་ནི་གཟུགས་སོགས་ཀྱི་ཆོས་ཉིད་མཐོང་བ་ཡིན་པར་མདོ་ལས་མ་མཐོང་བ་ནི་མཐོང་བ་དམ་པའོ། །ཞེས་དེ་བཞིན་གཤེགས་པས་བསྟན་ཞེས་མ་མཐོང་བ་གཟུགས་སོགས་དང་མཐོང་བ་གཟུགས་སོགས་ཀྱི་ཆོས་ཉིད་ཡིན་པར་བསྟན། ཡང་དེ་ཉིད་ལས། ནམ་མཁའ་མཐོང་ཞེས་སེམས་ཅན་ཞེས་སོགས་བར་སྣང་ལ་ཐོག་རེག་ཡོད་ན་མཐོང་རུང་བ་ལས་ཐོག་རེག་མ་མཐོང་བས་ནམ་མཁའ་མཐོང་ཞེས་སེམས་ཅན་རྣམས་ཀྱིས་ཚིག་ཏུ་རབ་ཏུ་བརྗོད་པ་དེ། ནམ་མཁའ་ཇི་ལྟར་མཐོང་ན་ཐོག་རེག་མ་མཐོང་བ་དེ་ནམ་མཁའི་མཐོང་བ་ཡིན་ཞེས་དེས་འདི་ལསཾ་ཆོས་ཉིད་མཐོང་ཚུལ་དེ་བརྟགས་པར་གྱིས་ཤིག་ཐོགས་རེག་མ་མཐོང་བའི་ཚུལ་གྱིས་ནམ་མཁའ་མཐོང་བ་དེ་ལྟར་གཟུགས་སོགས་ཀྱི་ཆོས་ཉིད་མཐོང་བ་ཡིན་པར་ཡང་དེ་བཞིན་གཤེགས་པས་བསྟན་ཏོ། ཆོས་ཉིད་མཐོང་བའི་ཚུལ་ནི་ནམ་མཁའ་ལས་དཔེ་གཞན་གྱིས་ནི་བསྙད་པར་ནུས་པ་མ་ཡིན། །ཞེས་གསུངས་པའི་ཕྱིར། གཞན་ཡང་མདོ་ལས་མཐོང་མི་མཐོང་ཞེས་བཤད་པའི་མི་མཐོང་བ་གཟུགས་སོགས་དང་མཐོང་བ་གཟུགས་སོགས་མ་བའི་ཆ་ཆོས་ཉིད་ལ་བྱེད་པ་དེ་འཐད་པར་ཐལ། དེ་ལྟར་བྱེད་པ་དེ་འཕགས་པ་ཡབ་སྲས་ཀྱིས་ཟབ་མོའི་མདོ་དུ་མ་དྲངས་པའི་དགོངས་པ་ཡིན་པའི་ཕྱིར། འཕགས་པའི་མདོ་ཀུན་བཏུས་ལས། ཆོས་ཟབ་མོ་ནི་གང་ཞིག་ཡིན། ཆོས་ཟབ་མོ་ལ་མོས་པ་ནི་ཇི་ལྟ་བུ་ཡིན་ཞེ་ན། བྱང་ཆུབ་སེམསཾ་དཔའ་སྡེ་སྣོད་ལས་བྱུང་བ། འཕགས་པའི་ཡང་དག་པའི་ལྟ་བ་རྒྱུད་ལ་འབྱུང་བ་ནི། ཞེས་པ་ནས། བྱང་ཆུབ་སེམས་དཔའ་དེ་ལྟར་ཆོས་ཟབ་མོ་སྒོམ་པ་ལ་ཚུལ་བཞིན་དུ་སྦྱོར་བས་ཚུལ་ཇི་ལྟར་ན་ཆོས་ཟབ་མོ་དེ་ཚུལ་བཞིན་དུ་མངོན་སུམ་དུ་མཐོང་ཞེ་ན། དེས་ཆོས་ཟབ་མོ་ལ་འདི་ལྟར་ཡང་སློབ་སྟེ། དུས་གང་གི་ཚེ་བྱང་ཆུབ་སེམས་དཔའ་ཆོས་ཐམས་ཅད་རང་བཞིན་གྱིས་འགོག་པར་མངོན་སུམ་དུ་མཐོང་བ་དེའི་ཚེ་ཆོས་ཉིད་ཚུལ་བཞིན་དུ་མཐོང་ངོ་། །གང་གི་ཚེ་ཆོས་ཐམས་ཅད་རང་བཞིན་གྱིས་ཉེ་བར་ཞི་བརཾ་མངོན་སུམ་དུ་མཐོང་བ་དེའི་ཚེ་ཆོས་ཉིད་ཚུལ་བཞིན་དུ་མཐོང་ངོ་། །ཞེས་ཆོས་ཉིད་གཟིགས་ངོར་ཆོས་ཐམས་ཅད་རང་བཞིན་གྱིས་འགག་པ་དང་རང་བཞིན་གྱིས་གྲུབ་པ་ཞི་བ་ཙམ་མཐོང་བར་བཤད་པས་ཆོས་ཅན་མི་མཐོང་ལ་ཆོས་ཉིད་མཐོང་བར་ཤིན་དུ་གསལ་བའི་ཕྱིར་རོ། །ཡང་སྟག་ཚང་བ་ན་རེ། རྣམ་མཁྱེན་གྱིས་དེ་བཞིན་ཉིད་མངོན་སུམ་དུ་མཐོང་ཞེས་པ་ནི་རྣམ་མཁྱེན་ལ་དེ་བཞིན་ཉིད་ཀྱི་རྣམ་པ་མ་ཤར་བར་མཐོང་བ་ལ་བྱེད་ཟེར་ན། དེ་མི་འཐད་པར་ཐལ། དེས་སྟོང་ཉིད་མངོན་སུམ་དུ་གཟིགས་རྒྱུའི་སྟོང་ཉིད་ཀྱི་རྣམ་པ་གསལ་བར་ཤར་ནས་མཁྱེན་པ་ཡིན་པའི་ཕྱིར། རྩ་བ་ནག་ཚོའི་འགྱུར་ལས། དེ་ཚེ་དེ་ཉིད་རྟོགས་པ་དེའི། །རྣམ་པ་འཛིན་པ་ཉིད་ཡིན་ཏེ། ཞེས་གསུངས་པའི་ཕྱིར། ཡང་བོད་སྔ་ཕྱི་མང་པོ་ན་རེ། རྣམ་མཁྱེན་གྱིས་ཇི་སྙེད་པ་ཀུན་མི་མཁྱེན་ཟེར་ན། འོ་ན་སངས་རྒྱས་ཀྱི་སྟོབས་བཅུས་ཆོས་ཐམས་ཅད་མངོན་སུམ་དུ་མི་མཁྱེན་པར་ཐལ། དེས་ཇི་སྙེད་པ་མི་མཁྱེན་པའི་ཕྱིར། རྟགས་ཁས། འདོད་མི་ནུས་ཏེ། དེ་ཇི་ལྟ་ཇི་སྙེད་ཀྱི་ཆོས་ཐམས་ཅད་མངོན་སུམ་དུ་རྟོགས་པའི་ཚད་མ་ཡིན་པའི་ཕྱིར། རྩ་བར། རྣམ་ཀུན་མཁྱེན་ཉིད་ཡེ་ཤེས་ནི། །མངོན་སུམ་མཚན་ཉིད་ཅན་དུ་འདོད། །གཞན་ནི་ཉི་ཚེ་བ་ཉིད་ཀྱིས། །མངོན་སུམ་དུ་ཉིད་དུ་མི་འདོད་དོ། །ཞེས་དང་། དཔའ་བོས། ཁྱོད་འབའ་ཞིག་གིས་ཡེ་ཤེས་ཀྱིས། །ཤེས་བྱ་ཐམས་ཅད་ཁྱབ་ལགས་ཀྱང་། །ཁྱོད་ལས་གཞན་པ་ཐམས་ཅད་ཀྱི། །ཤེས་བྱ་ལྷག་པ་ཁོ་ན་ལགས། །ཞེས་དང་། མདོ་ཏིང་འཛིན་རྒྱལ་པོ་ལས། སངས་རྒྱས་ཀྱི་ཡེ་ཤེས་ཀྱིས་སེམས་ཅན་ཀུན་གྱི་སེམས་ཆགས་སོགས་སྒོ་གསུམ་ལ་སྤྱོད་པའི་སྤྱོད་པ་ཐམས་ཅད་རབ་ཏུ་མཁྱེན་ཅིང་། བདེན་གཉིས་ཀྱིས་བསྡུས་པའི་ཆོས་རྣམས་ཀུན་ལ་མངོན་པར་མཁྱེན་པ་འཇུགཅེས་གསུངས་པའི་ཕྱིར། ཞེས་སངས་རྒྱས་ཀྱིས་མ་དག་པའི་སྣང་བ་སོགས་ཆོས་ཐམས་ཅད་མཁྱེན་ཞེས་བྱས་པ་ལ་ཁོ་ན་རེ། སངས་རྒྱས་འཕགས་པ་ལ་འཁྲུལ་སྣང་ཡོད་པར་ཐལ། དེ་ལ་མ་རིག་བག་ཆགས་ཀྱིས་བསླད་པའི་མ་དག་པའི་སྣང་བ་སྣང་བའི་ཕྱིར་ན་མ་ཁྱབ། རྟགས་གྲུབ་སྟེ། སེམས་ཅན་ལ་སྣང་པའི་བདེན་སྣང་སོགས་ཆོས་ཐམས་ཅད་མཁྱེན་པའི་ཕྱིར། རྩ་བར་མ་ཁྱབ་པའི་རྒྱུ་མཚན་ཡོད་དེ། སངས་རྒྱས་ལ་མ་དག་པའི་སྣང་བ་སྣང་བ་དེས་སངས་རྒྱས་ལ་འཁྲུལ་སྣང་ཡོད་པ་མི་གྲུབ་པའི་ཕྱིར། དེར་ཐལ། སངས་རྒྱས་ལ་མ་དག་པའི་སྣང་བ་སྣང་བ་ནི་གདུལ་བྱ་ལ་མ་རིག་པ་དང་དེའི་བག་ཆགས་ཀྱིས་བསླད་པའི་དབང་གིས་བདེན་པར་སྣང་བ་དེ་ཉིད་སྣང་བ་ཡིན་གྱི་སངས་རྒྱས་རང་གི་ངོ་ནས་དེ་ལྟར་སྣང་བ་མ་ཡིན་པའི་ཕྱིར། དཔེར་ན་མིག་སེར་ཅན་གྱིས་གསེར་དང་དུང་དཀར་གཉིས་ལག་ཏུ་ཐོགས་ནས་འདི་གཉིས་ཀ་གསེར་དུ་སྣང་ཞེས་སྨྲ་ཚེ་གང་ཟག་གཞན་དེའི་རྟོག་པ་ལའང་དུང་ལ་གསེར་སྣང་གི་རྣམ་པ་ཤར་ཡང་མིག་སེར་ཅན་ལ་ཤར་བ་དེའི་རྣམ་པ་ཤར་བ་ཡིན་གྱི་རང་ངོས་ནས་མ་ཡིན་པ་བཞིན་ཡིན་པའི་ཕྱིར། གཉིས་པ་རྗེ་ཡབ་སྲས་ཀྱིས་བཞེད་པ་འགོད་པ་ལ། རྒྱལ་ཚབ་རིན་པོ་ཆེའི་བཞེད་པ་འགོད་པ། མཁས་གྲུབ་ཐམས་ཅད་མཁྱེན་པའི་བཞེད་པ་འགོད་པ། རྗེ་བདག་ཉིད་ཆེན་པོའི་བཞེད་པ་འཐད་ལྡན་དུ་སྒྲུབ་པའོ། །དང་པོ་ནི་རྒྱལ་ཚབ་རིན་པོ་ཆེ་ན་རེ། རྣམ་མཁྱེན་གྱིས་རྣམ་མཁྱེན་རྟོགས་ཀྱང་རྣམ་མཁྱེན་སྣང་བའི་སྒོ་ནས་རྟོགས་པ་མ་ཡིན་ཏེ། སྒྲུབ་བྱེད་ནི། རྣམ་མཁྱེན་ཆོས་ཅན། ཁྱོད་ཀྱིས་རྣམ་མཁྱེན་སྣང་བའི་སྒོ་ནས་རྟོགས་པ་མ་ཡིན་ཏེ། རྣམ་མཁྱེན་གྱིས་རྣམ་མཁྱེན་དེ་གཉིས་སུ་སྣང་པའི་སྒོ་ནས་མ་རྟོགས། གཉིས་སྣང་ནུབ་པའི་སྒོ་ནས་ཀྱང་མ་རྟོགས་པའི་ཕྱིར། དང་པོ་གྲུབ་སྟེ། རྣམ་མཁྱེན་གྱིས་རྣམ་མཁྱེན་དེ་རང་དང་ཐ་དད་དུ་སྣང་པའི་སྒོ་ནས་མ་རྟོགས་པའི་ཕྱིར། དེར་ཐལ། རྣམ་མཁྱེན་ལ་རྣམ་མཁྱེན་དེ་རང་ལས་ཐ་དད་དུ་མི་སྣང་བའི་ཕྱིར། དེར་ཐལ། ཁྱོད་ཡོད་པ་གང་ཞིགཁྱོད་རྣམ་མཁྱེན་དང་ཐ་དད་མ་ཡིན་པའི་ཕྱིར། རྩ་རྟགས་གཉིས་པ་མ་གྲུབ་ན། རྣམ་མཁྱེན་ཆོས་ཅན། ཁྱོད་དོན་དམ་བདེན་པ་ཡིན་པར་ཐལ། ཁྱོད་རྣམ་མཁྱེན་.གྱིས་གཉིས་སྣང་ནུབ་པའི་ཚུལ་གྱིས་རྟོགས་པའི་ཕྱིར། རྣམ་མཁྱེན་ཡུལ་ཡིན་པ་དང་། དེ་བྱས་པ་དང་མི་རྟག་པ་དང་གསལ་རིག་ཡིན་པ་སོགས་རྣམ་མཁྱེན་དང་གྲུབ་བདེ་ངོ་བོ་གཅིག་པའི་རྣམ་མཁྱེན་དང་ལྡོག་པ་ཐ་དད་པ་རྣམས་ནི་རྣམ་མཁྱེན་གྱིས་གཉིས་སུ་སྣང་བའི་སྒོ་ནས་རྟོགས་ལ། རང་ཉིད་རང་ཉིད་ལ་མི་སྣང་ཡང་རང་ཉིད་ཀྱིས་རང་ཉིད་རྟོགས་པ་ཡིན་ཞེས་འཆད་པ་ལ། སྤྱོད་འཇུག་དར་ཊཀི་ལས། ཁ་ཅིག་དབུ་མ་ལ་འཇུག་པའི་རྣམ་བཤད་དགོངས་པ་རབ་གསལ་གྱི་དོན་ཞིབ་ཏུ་མ་རྟོགས་པས་སངས་རྒྱས་ཀྱི་ཡེ་ཤེས་དེ་ཉིད་ལ་རང་ཉིད་སྣང་བར་འདོད་པ་ནི་རིགས་པ་དང་འགལ་ཏེ། རྣམ་མཁྱེན་ལ་རྣམ་མཁྱེན་སྣང་ནི་སྣང་ཚུལ་གཉིས་ལས་མ་འདས་པསཾ། རྣམ་མཁྱེན་དེ་རྣམ་མཁྱེན་ལ་ཐ་དད་དུ་སྣང་ན་སངས་རྒྱས་ཀྱི་ཡེ་ཤེས་སྣང་ཡུལ་ལ་འཁྲུལ་བ་མི་སྲིད་པའི་དེ་ལ་སྣང་ལུགས་ལྟར་གྲུབ་དགོས་པས་རྣམ་མཁྱེན་རང་ཉིད་རང་དང་ཐ་དད་དུ་ཁས་ལེནཾ་དགོས་ལ། གཉིས་སྣང་ནུབ་ནས་ཆུ་ལ་ཆུ་བཞག་གི་ཚུལ་དུ་སྣང་ན་རྣམ་མཁྱེན་དེ་ཉིད་དོན་དམ་བདེན་པར་ཐལ་བ་བཟློག་ཏུ་མེད་དོ། །སངསཾ་རྒྱས་ཀྱི་ཡེ་ཤེས་རང་ཉིད་ལས་ལྡོག་པ་ཐ་དད་པའི་རང་དང་གྲུབ་བདེ་ངོ་བོ་གཅིག་པ་མཐའ་དག་ནི་རྣམ་མཁྱེན་རང་ཉིད་དང་ལྡོག་པ་ཐ་དད་ཡིན་པས་དེ་དག་ནི་རྣམ་མཁྱེན་རོང་ལཾས་ཐ་དད་དུ་སྣང་ནས་རྟོགས་ལ། རྣམ་མཁྱེན་རང་ཉིད་ལ་མི་སྣང་བར་རྟོགས་པ་དེ་ལ་ཤུགས་རྟོགས་ཀྱི་ཐ་སྙད་འདོགས་སམ་མི་འདོགས་ཀྱང་རུང་། དོན་ལ་རྣམ་མཁྱེན་རང་ཉིད་ལ་རང་ཉིད་མི་སྣང་ཡང་རྣམ་མཁྱེན་གྱིསཾ་རྟོགས་པ་ཡིན་ནོ། །ཞེས་གསུངས་པའི་ཕྱིར་རོ། །དེ་ཡང་ཚིག་ཟིན་ལ་རྣམ་མཁྱེན་ལ་རྣམ་མཁྱེན་མི་སྣང་ཡང་རྟོགས་ཞེས་གསུངས་པ་ནི་རང་རིག་ལྟར་རྣམ་མཁྱེན་ཡུལ་དང་བཅས་པ་སོགས་ཡིན་པའི་ཆ་ཤས་དང་ཆ་ཅན་རྣམ་མཁྱེན་གཉིས་ལས་ཡན་གར་བར་རྣམ་མཁྱེན་གྱི་ལྡོག་པ་ཙམ་རྣམ་མཁྱེན་ལ་མི་སྣང་བར་དགོངས་ནས་དེ་ལྟར་གསུངས་པ་ཡིན་གྱི་རྒྱལ་ཚབ་ཀྱི་དགོངས་པ་དངོས་ནི་རྣམ་མཁྱེན་ལ་རྣམ་མཁྱེན་གཉིས་སྣང་དང་བཅས་པར་སྣང་བའི་སྒོ་ནས་རྣམ་མཁྱེན་གྱིས་རྣམ་མཁྱེན་རྟོགས་པ་ཡིན་ཏེ། རྒྱལ་ཚབ་ཀྱིས་རྣམ་མཁྱེན་ལ་རང་དང་གྲུབ་བདེ་གཅིག་པ་ཐམས་ཅད་སྣང་ནས་མཁྱེན་པ་གང་ཞིགདེ་ལྟར་མཁྱེན་པ་དེས་རྣམ་མཁྱེན་ལ་རྣམ་མཁྱེན་སྣང་བའི་གོ་ཆོད་པའི་ཕྱིར། དེས་ན་ཐ་དད་དུ་སྣང་ནས་ཞེས་སོགས་ནི་རྣམ་མཁྱེན་གྱི་ཆ་ཤས་ལས་རྣམ་མཁྱེན་གྱི་ལྡོག་པ་དེ་ཡན་གར་དུ་སྣང་ན་རྣམ་མཁྱེན་རྣམ་མཁྱེན་དང་ཐ་དད་དུ་འགྱུར་བའི་སྐྱོན་ཡོད་ཅེས་དང་། རང་ཉིད་ལ་རང་ཉིད་ཅེས་པ་ནི་རང་རིག་ལྟར་རྣམ་]མཁྱེན་རང་ཉིད་ལ་རང་ཉིད་ཀྱི་ལྡོག་པ་དེ་ཐ་མི་ཐ་དད་དུ་སྣང་ནས་མཁྱེན་ན་རང་རིག་ཏུ་འགྱུར་ལ། ཐ་དད་དུ་སྣང་ནས་མཁྱེན་ན་རང་ཉིད་རང་ཉིད་དང་ཐ་དད་དུ་འགྱུར་བའི་སྐྱོན་ཡོད་པ་རྣམ་མཁྱེན་རང་ཉིད་ལ་རང་ཉིད་ཀྱི་ལྡོག་པ་དེ་རང་ལས་ཐ་དད་དུ་མི་སྣང་ཡང་རང་ཉིད་ལ་རང་ཉིད་སྣང་ནས་རྟོགས་ཞེས་པའོ། །ཤུགས་རྟོགས་ཀྱི་ཐ་སྙད་འདོགས་སམ་སོགས་ནི་ཅུང་ཟད་དཀའམ། གཉིས་པ་མཁས་གྲུབ་ཐམས་ཅད་མཁྱེན་པའི་བཞེད་པ་འགོད་པ་ནི། མཁས་གྲུབ་རྗེ་ན་རེ། སངས་རྒྱས་ཀྱི་ཡེ་ཤེས་ཀྱི་རང་ཉིད་ཤུགས་ལ་རྟོགས་པར་འདོད་པ་མི་འཐད་དེ། སངས་རྒྱས་ཡེ་ཤེས་ཀྱིས་རང་ཉིད་དངོས་སུ་རྟོགས་པའི་ཕྱིར། དེ་ཡང་སངས་རྒྱས་ཀྱི་ཡེ་ཤེས་ཀྱིས་རང་ཉིད་རྟོགས་པ་དེ་གཉིས་སྣང་ནུབ་པའི་སྒོ་ནས་རྟོགས་པ་ཡིན་ཏེ། གཉིས་སུ་སྣང་བའི་སྒོ་ནས་རྟོགས་ན་ཡེ་ཤེས་དེ་ནི་སྣང་ཡུལ་ལ་མ་འཁྲུལ་བའི་ཤེས་པ་ཡིན་པས་སངས་རྒྱས་ཀྱི་ཡེ་ཤེས་དེ་རང་ཉིད་དང་ཐ་དད་དུ་འགྱུར་དགོས་པའི་ཕྱིར། དེ་ལྟར། སངས་རྒྱས་ཀྱི་ཡེ་ཤེས་ཀྱིས་རང་ཉིད་རྟོགས་པ་དེ་གཉིས་སྣང་ནུབ་པའི་སྒོ་ནས་རྟོགས་པ་དེ་རང་ལ་རང་གི་རྣམ་པ་ཤར་བ་ནི་མ་ཡིན་ཏེ། སངས་རྒྱས་ཀྱི་ཡེ་ཤེས་ཀྱིས་རང་ཉིད་དངོས་སུ་རྟོགས་ན་སངས་རྒྱས་ཀྱི་ཡེ་ཤེས་ལ་རང་ཉིད་ཀྱི་རྣམ་པ་དངོས་སུ་ཤར་བའི་སྒོ་ནས་རྟོགས་མི་དགོས་པའི་ཕྱིར། དེས་ན་སངས་རྒྱས་ཀྱི་སངས་རྒྱས་ཀྱི་ཡེ་ཤེས་ཀྱིས་རང་ཉིད་དངོས་སུ་རིག་ན། རང་ལ་རང་ཉིད་ཀྱི་རྣམ་པ་ལ་ཤར་བའི་སྒོ་ནས་རྟོགས་དགོས་སོ་ཞེས་སྟོན་པ་ལ། སྟོང་ཐུན་ལས། འོ་ན་སངས་རྒྱས་ཀྱི་ཡེ་ཤེས་ཀྱིས་སངས་རྒྱས་ཀྱི་ཡེ་ཤེས་མི་མཁྱེན་ན་སངས་རྒྱས་ཀྱི་ཆོས་ཐམས་ཅད་མཁྱེན་པ་འགལཾ་ཞིང་། སངས་རྒྱས་ཀྱི་ཡེ་ཤེས་ཀྱིས་རང་ཉིད་ཤུགས་ལ་མཁྱེན་ན་སངས་རྒྱས་ཀྱི་ཡེ་ཤེས་ལ་ཤུགས་རྟོགས་མེད་པ་སྨྲ་བ་ཉམས་ལ། རང་ལ་རང་ཉིད་དངོས་སུ་སྣང་ནས་མཁྱེན་ནི་གཉིས་སྣང་དང་བཅས་པའམ་གཉིས་སྣང་ནུབ་པ་གང་གི་སྒོ་ནས་མཁྱེནཾ། “དང་པོ་ལྟར་ནཾ་སངས་རྒྱས་ཀྱི་ཡེ་ཤེས་རང་ཉིད་རང་ལས་ཐ་དད་དུ་མ་གྲུབ་བཞིན་དུ་རང་ལས་ཐ་དད་དུ་སྣང་བའི་ཕྱིར་ན་སངས་རྒྱས་ཀྱི་ཡེ་ཤེས་དེ་འཁྲུལ་ཤེས་སུ་ཐལ་ལོ། །གཉིས་པ་ལྟར་ན་རང་གི་རང་ཉིད་གཉིས་སྣང་ནུབ་པའི་ཚུལ་གྱིས་མངོན་སུམ་དུ་རྟོགས་པའི་ཕྱིར་ནི་སངས་རྒྱས་ཀྱི་ཡེ་ཤེས་ལ་རང་རིག་མངོན་སུམ་ཡོད་པར་ཁས་བླངས་བིར་འགྱུར་རོ་ཞེ་ན། སངས་རྒྱས་ཀྱི་ཡེ་ཤེས་ཀྱིས་སཾངས་རྒྱས་ཀྱི་ཡེ་ཤེས་ཤུགས་ལ་རྟོགས་པ་རིགས་པ་མ་ཡིན་ཏེ། དངོས་སུ་རྟོགས་པ་ཡིན་པའི་ཕྱིར། དེ་ལ་ཁོ་ན་རེ། རང་གིས་རང་དངོས་སུ་རྟོགས་ན་ཅི་སངས་རྒྱས་ཀྱི་ཡེ་ཤེས་དེ་༄༅། །དབུ་མ་ལ་འཇུག་པའི་ཊི་ཀ་ཟབ་རྒྱས་ལམ་མཆོག་རབ་གསལ་སྣང་བའི་རྒྱན་ཞེས་བྱ་བ། སངས་རྒྱས་ཀྱི་ཡེ་ཤེས་ཀྱི་ཡུལ་ཡིན་ཀྱང་རང་ལ་རང་ཉིད་དངོས་སུ་སྣང་དུ་མི་རུང་བའི་རྒྱུ་མཚན་ཅི་ཞིག་ཡོད་དེ་མེད་ལ། དངོས་སུ་སྣང་ན་སངས་རྒྱས་ཀྱི་ཡེ་ཤེས་དང་སངས་རྒྱས་ཀྱི་ཡེ་ཤེས་གཉིས་རིག་བྱ་རིག་བྱེད་དུ་འགྱུར་དགོས་ཤིང་། དེ་ལྟར་ན་བྱ་བྱེད་གཅིག་ཏུ་འགྱུར་རོ་ཞི་ནཾ། རྣམ་མཁྱེན་གྱིས་རྣམ་མཁྱེན་ཤུགས་ལ་རིག་པ་ལ་ཡང་བྱ་བྱེད་གཅིག་ཏུ་ཐལ་བ་ནི་རྣམཾ་པོ་ཐམས་ཅད་དུ་མཚུངས་སོ། །དངོས་སུ་རྟོགས་པ་ལས་ཤུགས་ལ་རིག་པས་རིག་པའི་གོ་མི་ཆོད་པའི་ཕྱིར་རོ། །དེ་ལ་གལ་ཏེ་ཁོ་ན་རེ་སངས་རྒྱས་ཀྱི་ཡེ་ཤེས་རང་གིས་རང་དངོས་སུ་རིག་ན་རང་ལ་རང་གི་རྣམ་པ་འཆར་དགོས་སོ། །དེ་ལྟར་ན་རང་ཉིད་རང་དང་ཐ་དད་པར་ཐལཾ་བའི་སྐྱོན་འབྱུང་ངོ་ཞེ་ན། རྣམ་མཁྱེན་རྣམ་མཁྱེན་དང་ཐོ་དོད་མིན་པས་རྣམ་མཁྱེན་རང་གིས་རང་ཉིད་དངོས་སུ་རིག་ན་རང་ལ་རང་གི་རྣམ་པ་མ་ཤར་བར་རིག་དགོས་སོ་ཞེས་ཁོ་བོས་ཁྱོད་ཀྱིས་ཟེར་བ་ལས་བཟློག་ལ་སྨྲ་ཡི། གནོད་མེད་སྟོན་ཅིགཅེས་གསུངས་པའི་ཕྱིར། དེ་ཡང་ཁོ་ན་རེ། “འོ་ན་སངས་རྒྱས་ཀྱི་ཡེ་ཤེས་ཀྱིས་རང་ཉིད་དངོས་སུ་རྟོགས་ན་གཉིས་སྣང་དང་བཅས་པའི་སྒོ་ནས་རྟོགས་སམ། གཉིས་སྣང་ནུབ་པའི་སྒོ་ནས་རྟོགས། དང་པོ་ལྟར་ན། སངས་རྒྱས་ཀྱི་ཡེ་ཤེས་ཆོས་ཅན། ཁྱོད་ཁྱོད་དང་ཐ་དད་ཡིན་པར་ཐལ། སངས་རྒྱས་ཀྱི་ཡེ་ཤེས་ལ་ཁྱོད་ཁྱོད་ལས་ཐ་དད་དུ་སྣང་བ་གང་ཞིག་སངས་རྒྱས་ཀྱི་ཡེ་ཤེས་ནི་སྣང་ཡུལ་ལ་མ་འཁྲུལ་བ་ཡིན་པའི་ཕྱིར། གཉིས་པ་ལྟར་ན། སངས་རྒྱས་ཀྱི་ཡེ་ཤེས་ཆོས་ཅན། དོན་དམ་བདེན་པ་ཡིན་པར་ཐལ། ཁྱོད་སངས་རྒྱས་ཀྱི་ཡེ་ཤེས་ཀྱིས་གཉིས་སྣང་ནུབ་པའི་སྒོ་ནས་རྟོགས་པའི་ཕྱིར་ན། ཕྱོགས་དང་པོ་ཁས་ལེན་ལ། ཐལ་འགྱུར་ཕྱི་མ་ལ་མ་ཁྱབ་སྟེ། སངས་རྒྱས་ཀྱི་ཡེ་ཤེས་དེ་སངས་རྒྱས་ཀྱིས་གཉིས་སྣང་ནུབ་པའི་སྒོ་ནས་རྟོགས་ཀྱང་དོན་དམ་བདེན་པ་ཡིན་མི་དགོས་པའི་ཕྱིར་ཏེ། སངས་རྒྱས་ཀྱི་ཡེ་ཤེས་དེ་སངས་རྒྱས་ཀྱི་ཡེ་ཤེས་ཀྱིས་གཉིས་སྣང་ནུབ་པའི་སྒོ་ནས་རྟོགས་པ་ནི་སངས་རྒྱས་ཀྱི་ཡེ་ཤེས་དེ་སངས་རྒྱས་ཀྱི་ཡེ་ཤེས་དང་གཅིག་ཡིན་པའི་རྒྱུ་མཚན་གྱིས་ཡིན་ལ། སངས་རྒྱས་ཀྱི་ཡེ་ཤེས་དང་གཅིག་ཡིན་ན་ཀུན་རྫོབ་བདེན་པ་ཡིན་དགོས་པས་སངས་རྒྱས་ཀྱི་ཡེ་ཤེས་ཀྱིས་རང་ཉིད་གཉིས་སྣང་ནུབ་པའི་སྒོ་ནས་རྟོགས་ཀྱང་དེ་དོན་དམ་བདེན་པ་ཡིན་པས་ཁྱབ་པ་མེད་པའི་ཕྱིར་ཞེས་གསུངས་ཏེ། སྟོང་ཐུན་ལས། འོ་ན་སངས་རྒྱས་ཀྱི་ཡེ་ཤེས་ཀྱིས་སངས་རྒྱས་ཀྱི་ཡེ་ཤེས་གཉིས་སུ་སྣང་བའི་སྒོ་ནས་རྟོགས་སམ་གཉིས་སྣང་ནུབ་པའི་སྒོ་ནས་རྟོགས། དང་པོ་ལྟར་ན། ཞེས་པ་ནས། དང་པོ་ཁས་མི་ལེན་གྱི། ཕྱི་མའི་ཁྱབ་པ་ལ་ལན་བསྟན་པར་བྱ་སྟེ། ཞེས་པ་ནས། ཀུན་རྫོབ་ཡིན་དགོས་པའི་ཕྱིར་རོ། །ཞེས་གསུངས། ཡང་སངས་རྒྱས་ཀྱི་ཡེ་ཤེས་ལ་རང་དང་ལྡོག་པ་ཐ་དད་པའི་གྲུབ་བདེ་དབྱེར་མེད་ཀྱི་ཆོས་རྣམས་དངོས་སུ་སྣང་ནས་དེ་དག་མཁྱེན་ན་ནི། སངས་ཀྱི་ཡེ་ཤེས་དེ་སངས་རྒྱས་ཀྱི་ཡེ་ཤེས་ཀྱིས་དངོས་སུ་སྣང་བའི་སྒོ་ནས་རྟོགས་པར་ཐལ། སངས་རྒྱས་ཀྱི་ཡེ་ཤེས་དེ་ཇི་སྙེད་པ་མཁྱེན་པའི་ཡེ་ཤེས་ཀྱིས་སྣང་ནས་རྟོགས་པའི་ཕྱིར། དེར་ཐལ། སངས་རྒྱས་ཀྱི་ཡེ་ཤེས་དེ་ཇི་སྙེད་པ་མཁྱེན་པའི་ཡེ་ཤེས་དང་ཐ་དད་ཀྱང་ཡིན། གྲུབ་བདེ་དབྱེར་མེད་ཀྱི་དངོས་པོ་ཡང་ཡིན་པའི་ཕྱིར། ཞེས་གསུངས་ཏེ། སྟོང་ཐུན་ལས། སངས་རྒྱས་ཀྱི་ཡེ་ཤེས་ལ་སངས་རྒྱས་ཀྱི་ཡེ་ཤེས་རང་དང་ལྡོག་པ་ཐ་དད་པའི་གྲུབ་བདེ་དབྱེར་མེད་ཀྱི་ཆོས་མཐའ་དག་དངོས་སུ་སྣང་ནས་རྟོགས་པར་ཁས་བླངས་ན་ནི་སངས་རྒྱས་ཀྱི་ཡེ་ཤེས་རང་ཉིད་ཀྱིས་རང་ཉིད་དངོས་སུ་སྣང་ནས་རྟོགས་པར་ཁས་ལེན་དགོས་པ་གདོད་མི་ཟ་སྟེ། ཞེས་པ་ནས། ཇི་སྙེད་པ་མཁྱེན་པའི་ཡེ་ཤེས་ཀྱིས་དངོས་སུ་སྣང་ནས་རྟོགས་པའི་ཕྱིར་རོ། །འཁོར་གསུམ་ཀ་དངོས་སོ། །ཞེས་གསུངས་སོ། །དེ་ལ་གཉིས་སྣང་ནུབ་པའི་སྒོ་ནས་རྟོགས་ཞེས་པ་ནི་སངས་རྒྱས་ཀྱི་ཡེ་ཤེས་དེ་སངས་རྒྱས་ཀྱི་ཡེ་ཤེས་དང་ཐ་དད་དུ་སྣང་བའི་གཉིས་སྣང་ནུབ་པ་ལ་བྱེད་པ་ཡིན་ཏེ། སྟོང་ཐུན་ལས། ཁྱོད་སངས་རྒྱས་ཀྱི་ཡེ་ཤེས་དང་གཅིག་ཡིན་པའི་རྒྱུ་མཚན་གྱིས་སངས་རྒྱས་ཀྱི་ཡེ་ཤེས་དེ་ཁྱོད་ལ་གཉིས་སྣང་ནུབ་པ་ཡིན་དགོས་ཞེས་གསུངས་པའི་ཕྱིར། དེས་ན་མཁས་གྲུབ་ཀྱིས་གཉིས་སྣང་ནུབ་ན་དོན་དམ་བདེན་པ་ཡིན་མི་དགོས་པར་གསུངས་པ་ཐ་དད་པའི་གཉིས་སྣང་ནུབ་ནས་སྟོང་ཉིད་ཡིན་པས་མ་ཁྱབ་ཅེས་དང་། རྣམ་མཁྱེན་ལ་རྣམ་མཁྱེན་གྱི་རྣམ་པ་མ་ཤར་བར་མཁྱེན་པར་གསུངས་པ་ཡང་རང་ལ་རང་གི་འདྲ་རྣམ་མ་ཤར་བ་ལ་དགོངས་སོ། །དེར་དགོངས་པ་ཡིན་ན་འདྲ་རྣམ་ནི་བུམ་འཛིན་ཤེས་པ་བུམ་པའི་རྣམ་ལྡན་དུ་སྐྱེས་པ་ན་ཐ་དད་དུ་སྐྱེས་པ་ལྟ་བུ་ཡིན་པས་རྣམ་མཁྱེན་རྣམ་མཁྱེན་དང་ཐ་དད་ཀྱི་རྣམ་ལྡན་དུ་སྐྱེ་ཚུལ་མེད་ཕྱིར་རང་ལ་རང་གི་རྣམ་པ་ཤར་ཡང་འདྲ་རྣམ་མ་ཤར་བ་ལ་བྱེད་དོ། །དེ་ལྟར་ན་སྤྱིར་རྣམ་མཁྱེན་ལ་རྣམ་མཁྱེན་གྱི་རྣམ་པའི་རང་བཞིན་ཏེ་རྣམ་མཁྱེན་དེ་རྣམ་མཁྱེན་གསལ་རིག་ཡིན་པའི་རྣམ་པར་སྐྱེས་པ་དང་མི་རྟག་པ་ཡིན་པའི་རྣམ་པར་སྐྱེས་པ་ལ་སོགས་པ་དེ་སྣང་ནས་རྟོགས་དགོས་ཀྱང་རང་ལ་རང་ཉིད་རང་དང་ཐ་དད་པའི་རྣམ་པ་མི་འཆར་ལ། རང་གིས་རང་རྟོགས་པ་ནི་རང་དང་ཐ་དད་པའི་གྲུབ་བདེ་དབྱེར་མེད་ཀྱི་ཆོས་རྣམས་ཐ་དད་དུ་སྣང་ནས་རྟོགས་པ་དེས་རང་ཉིད་ཀྱང་རྟོགས་པར་བློ་ལ་སྣང་བ་ལྟར་རྟོགས་ཞེས་བཞག་པ་ཡིན་ལ། དེ་ཚེ་རང་ཉིད་རང་ཉིད་དུ་ལྡོག་པ་ཐ་དད་དུ་ནི་མི་སྣང་སྟེ། རང་ཉིད་རང་ལ་སྣང་བའི་སངས་རྒྱས་ཀྱི་ཡེ་ཤེས་ནི་སྣང་ཡུལ་ལ་མ་འཁྲུལ་བ་གང་ཞིགསངས་རྒྱས་ཀྱི་ཡེ་ཤེས་ཏེ་རང་དང་ཐ་དད་མ་ཡིན་པའི་ཕྱིར་རོ། །དེས་ན་རྣམ་མཁྱེན་གྱིས་རང་གི་རྣམ་པ་ཤར་ནས་རྟོགས་ཀྱང་འདྲ་རྣམ་ཤར་ནས་མ་རྟོགས། གོང་ལྟར་རང་གིས་རང་རྟོགས་པ་ཡིན་པས་རང་རིག་ཀྱང་མེད་ལ། རང་ཉིད་རང་ཉིད་དང་ཐ་དད་དུ་མི་སྣང་བས་ཐ་དད་པའི་གཉིས་སྣང་ནུབ་ཀྱང་། རང་ཉིད་རང་ལ་ཡུལ་ཅན་དུ་སྣང་བའི་ཡོད་པར་མྱོང་སྣང་ཡོད་པས་ཀུན་རྫོབ་ཀྱི་གཉིས་སྣང་ཡོད་པས་སྤྱིར་གཉིས་སྣང་དང་བཅས་པའི་སྒོ་ནས་རྟོགས་པར་བྱ་བ་ཡིན་པར་མཁས་གྲུབ་ཀྱིས་དགོངས་སོ། །ཞེས་དང་། ཡང་མཁས་གྲུབ་ཀྱི་རྣམ་མཁྱེན་གྱི་རྣམ་མཁྱེན་གྱིས་རྣམ་མཁྱེན་དངོས་སུ་སྣང་ནས་མཁྱེན་པར་བཞེད་འདུག་པ་འདྲ་སྟེ། སྟོང་ཐུན་ལས་སངས་རྒྱས་ཀྱི་ཡེ་ཤེས་ལ་ཡེ་ཤེས་རང་ཉིད་དང་ལྡོག་པ་ཐ་དད་པའི་གྲུབ་བདེ་དབྱེར་མེད་ཀྱི་ཆོས་རྣམས་དངོས་སུ་སྣང་ནས་མཁྱེན་པར་ཁས་བླངས་ན་རྣམ་མཁྱེན་གྱིས་རྣམ་མཁྱེན་དངོས་སུ་སྣང་ནས་མཁྱེན་པ་དེ་ངེས་པར་ཁས་ལེན་དགོས་པར་གསུངས་པ་གང་ཞིགདེ་ལྟར་གསུངས་པ་ནི་གཞན་གྱི་ཁས་བླངས་རྟགས་སུ་བཀོད་ནས་གཞན་ལུགས་བཀག་པ་ཡིན་ཀྱང་རྟགས་དེ་རང་ལུགས་ཀྱང་ཡིན་དགོས་པའི་ཕྱིར་ཏེ། རྣམ་མཁྱེན་དང་ལྡོག་པ་ཐ་དད་རྣམས་ནི་རྣམ་མཁྱེན་ལ་དངོས་སུ་སྣང་བར་ནི་པཎྜི་ཆེན་པོ་མཁས་གྲུབ་རྗེས་བཞེད་རིགས་པའི་གནས་སུ་འདུག་པའི་ཕྱིར་སྙམ་མོ། །དེ་ལྟར་ན་སྟོང་ཐུན་ལས། སངས་རྒྱས་ཀྱི་ཡེ་ཤེས་ལ་སངས་རྒྱས་ཀྱི་ཡེ་ཤེས་ཞེས་སོགས་ཇི་སྙེད་པ་མཁྱེན་པའི་ཡེ་ཤེས་ཀྱིས་སངས་རྒྱས་ཀྱི་ཡེ་ཤེས་ཀྱང་དངོས་སུ་རྟོགས་པར་ཐལ། སངས་རྒྱས་ཀྱི་ཡེ་ཤེས་དེ་ཇི་སྙེད་པ་མཁྱེན་པའི་ཡེ་ཤེས་དང་ཐ་དད་པའི་གྲུབ་བདེ་དབྱེར་མེད་ཀྱི་ཆོས་ཡིན་པའི་ཕྱིར། ཁྱབ་པ་ཁས་ལེན་པ་ཡིན་ཏེ། འདོད་ན། ཞེས་སོགས་གསུངས་པ་ནི་ཕ་རོལ་པོ་སངས་རྒྱས་ཀྱི་ཡེ་ཤེས་ཀྱིས་རང་དང་ཐ་དད་པའི་གྲུབ་བདེ་དབྱེར་མེད་རྣམས་དངོས་སུ་རྟོགས་ཀྱང་ཡེ་ཤེས་རང་གིས་རང་དངོས་སུ་སྣང་ནས་མི་རྟོགས་པར་འདོད་པ་ལ་རང་ལུགས་ཀྱི་སྒོ་ནས་རང་གིས་རང་དངོས་སུ་སྣང་ནས་རྟོགས་པར་སྒྲུབ་པ་ཡིན་དགོས་སོ་སྙམ་སྟེ། ཞིབ་དཔྱད་མ་བྱུང་ངོ་། ཡིག་ཆ་འདིར་ཡང་སྟོང་ཐུན་ལྟར་ཤིན་ཏུ་འཐད་ཀྱང་སྟོང་ཐུན་དུ་རྣམ་མཁྱེན་གྱིས་རྣམ་མཁྱེན་རྟོགས་ཚེ་འདྲ་རྣམ་མ་ཡིན་པའི་རྣམ་པ་འཆར་བར་དངོས་སུ་མ་གསུངས་པ་དང་། རྣམ་མཁྱེན་གྱི་རྣམ་མཁྱེན་མཁྱེན་ཚུལ་ཞལ་མི་གསལ་བས་ཚིག་ཟིན་ལ་འཁྲིས་ནས་མཁས་པས་སྐྱོན་དུ་མ་བཀོད་པ་ཡོད་པའི་ཕྱིར། བཤད་ཚུལ་ནི་དེ་ཉིད་ལས། ཞེས་སོགས་གསུངས། གསུམ་པ་རྗེ་བདག་ཉིད་ཆེན་པོའི་བཞེད་པ་འཐད་ལྡན་དུ་སྒྲུབ་པ་ནི། རྣམ་བཤད་ལྟར་ན་བཞེད་པ་དང་པོ་རྒྱལ་ཚབ་ཀྱི་བཞེད་པ་ཚིག་ཟིན་ལྟར་མི་འཐད་དེ། རྣམ་མཁྱེན་གྱིས་ཡུལ་དེ་རྟོགས་ན་རྣམ་མཁྱེན་ལ་ཡུལ་དེ་དངོས་སུ་སྣང་བས་ཁྱབ་པའི་ཕྱིར། རྣམ་བཤད་ལས། ཡུལ་དེ་མི་སྣང་ཡང་ཡུལ་དེ་རྟོགས་པའི་ཤུགས་རྟོགས་སངས་རྒྱས་ལ་བཞག་ཏུ་མི་རུང་བའི་ཕྱིར་སངས་རྒྱས་ཀྱི་ཡུལཾ་མཁྱེན་པ་ནི་སྣང་ནས་མཁྱེན་དགོས། ”ཞེས་དང་། རྩ་བར། རྣམ་ཀུན་མཁྱེན་པའི་སྟོབས་ཀྱིས་མྱུར་དུ་རྒྱལ་རྣམས་ཀྱི། །ཞེས་སོགས་ཀྱི་ཐ་དད་ཀྱི་རྣམ་བཤད་ལས། དེ་ལྟར་སྟོབས་རྣམས་ཀྱིས་ཤེས་བྱ་མཐའ་དག་མཁྱེན་པར་གསུངས་པ་ནི་མངོན་གྱུར་དུ་ཡིན་ལ། སངས་རྒྱས་ཀྱི་མངོན་སུམ་ལ་ཤུགས་རྟོགས་མི་རུང་བས་སྣང་ནས་མཁྱེན་དགོས་སོ། །ཞེས་གསུངས་པའི་ཕྱིར། གཞན་ཡང་རྣམ་མཁྱེན་ལ་ཤུགས་རྟོགས་མི་རུང་བར་ཐལ། སྟོབས་བཅུའི་སྐབས་ཀྱི་མདོ་ལས་རྣམ་མཁྱེན་གྱིས་མཁྱེན་ཚུལ་བཤད་པ་ཐམས་ཅད་མངོན་གྱུར་དུ་མཁྱེན་པ་ལ་དགོངས་པའི་ཕྱིར། མདོ་ལས། སེམས་ཅན་གང་དག་སྣང་བར་གྱུར་པ་དང་། ཞེས་སོགས་དང་། དེའི་དོན་རྩ་ཤེས་ཊིཀ་ཆེན་ལས། ཕྱི་རོལ་པའི་དྲང་སྲོང་མངོན་ཤེས་ལྔ་ལྡན་དང་། ཉན་རང་དང་བྱང་སེམས་ལ། ཤིང་རྟའི་འཕངས་ལོ་ཙམ་གྱི་ཕྱོགས་ན་མི་སྣང་བ་སངས་རྒྱས་ལ་སྣང་བའི་སེམས་ཅན་ཆེས་མང་བར་གསུངས་པ་ལྟར་སྣང་ནས་མཁྱེན་པ་ཡིན་གྱི། མི་སྣང་བ་མ་ཡིན་ནོ། །ཤིང་རྟའི་འཕངས་ལོ་ཙམ་གྱིས་ཁྱོན་ལ་དྲང་སྲོང་དང་ཉན་རང་དང་བྱང་སེམས་ཀྱི་མངོན་ཤེས་ལ་མི་སྣང་བའི་སེམས་ཅན་ཤིན་ཏུ་མང་བ་ཡོད་པ་རྣམས་སངས་རྒྱས་ལ་སྣང་ནས་མཁྱེན་པར་གསུངས་པ་ལྟར་ཆོས་ཐམས་ཅད་སངས་རྒྱས་ལ་སྣང་ནས་མཁྱེན་དགོས་པར་གསུངས་པའི་ཕྱིར་རོ། །བཞེད་པ་གཉིས་པ་མཁས་གྲུབ་ཐམས་ཅད་མཁྱེན་པའི་བཞེད་པ་ཡང་ཚིག་ཟིན་ལྟར་ན་མི་འཐད་དེ། སངས་རྒྱས་ཀྱི་ཡེ་ཤེས་ལ་ཡུལ་དེ་དངོས་སུ་སྣང་ན་སངས་རྒྱས་ཀྱི་ཡེ་ཤེས་ལ་ཡུལ་དེའི་རྣམ་པ་ཤར་བས་ཁྱབ་པའི་ཕྱིར་ཏེ། སངས་རྒྱས་ཀྱི་ཡེ་ཤེས་ལ་ཆོས་དེའི་རྣམ་པ་མ་ཤར་བར་རྣམ་མེད་དུ་རྟོགས་པ་ཐལ་འགྱུར་བ་འདིའི་ལུགས་ལ་ཁས་ལེན་མི་རིགས་པའི་ཕྱིར། རྣམ་བཤད་ལས། དེ་ཡང་ཡུལ་དེའི་རྣམ་པ་མ་ཤར་བར་མཁྱེན་པ་ནི་ཐལ་འགྱུར་བ་འདིའི་ལུགས་མིན་པ་ནི་རིགས་པ་དྲུག་ཅུ་པའི་འགྲེལ་བ་ལས་གསལ་བར་བཤད་དོ། །ཞེས་གསུངས་པའི་ཕྱིར། ༈གསུམ་པ་དོན་རིགས་པ་ཕྲ་མོས་གཏན་ལ་འབེབ་པ་ནི། རྒྱལ་ཚབ་རྗེ་ན་རེ། སངས་རྒྱས་ཀྱི་ཡེ་ཤེས་དེ་སངས་རྒྱས་ཀྱི་ཡེ་ཤེས་ལ་དངོས་སུ་སྣང་མི་རུང་བར་ཐལ། དེ་དེ་ལ་དངོས་སུ་སྣང་ན་རང་ཉིད་རང་ཉིད་ལ་རིག་བྱ་རིག་བྱེད་གཉིས་གང་འགྱུར་བའི་ཕྱིར། མ་ཁྱབ་ན། འོ་ན་བྱ་བྱེད་གཅིག་ཏུ་ཐལ། སངས་རྒྱས་ཀྱི་ཡེ་ཤེས་དེ་རང་ཉིད་རང་ཉིད་ལ་རིག་བྱ་རིག་བྱེད་གཉིས་ཀར་ཁས་བླངས་པའི་ཕྱིར། དེ་ལ་མཁས་གྲུབ་ཐམས་ཅད་མཁྱེན་པ་ན་རེ། འོ་ན་ཁྱོད་རང་ལ། སངས་རྒྱས་ཀྱི་ཡེ་ཤེས་དེའི་བྱ་བྱེད་གཉིས་གཅིག་ཏུ་ཐལ། ཡེ་ཤེས་དེ་རང་ཉིད་རང་ཉིད་ལ་ཤུགས་ཀྱིས་རིག་བྱ་རིག་བྱེད་གཉིས་སུ་ཁྱོད་ཀྱིས་ཁས་བླངས་པའི་ཕྱིར། ཞེས་གསུངས་པའི་ཕྱིར་རོ། །དེ་ལ་སྔ་མའི་ཐལ་འགྱུར་ཕྱི་མ་དང་། ཕྱི་ཐལ་འགྱུར་དེ་ལ་ཁྱབ་པ་མེད་དེ། སངས་རྒྱས་ཀྱི་ཡེ་ཤེས་རང་ཉིད་རང་ཉིད་ལ་རིག་བྱ་རིག་བྱེད་གཉིས་ཀ་ཡིན་ཀྱང་རིག་བྱ་དང་རིག་བྱེད་གཉིས་གཅིག་ཏུ་འགྱུར་མི་དགོས་པའི་ཕྱིར། དེར་ཐལ། སངས་རྒྱས་ཀྱི་ཡེ་ཤེས་སམ་རྣམ་མཁྱེན་གྱི་རང་ལྡོག་དེ་རང་གི་རིག་བྱ་དང་རང་ཉིད་རིག་བྱེད་གཉིས་ཀ་ཡིན་ཞེས་པ་ལ་རིག་ཚུལ་རང་རིག་ལྟར་རྣམ་མཁྱེན་གྱིས་རྣམ་མཁྱེན་གྱི་རང་ལྡོག་ཡན་གར་བར་རིག་པ་མ་ཡིན་པར་རྣམ་མཁྱེན་དང་གྲུབ་བདེ་དབྱེར་མེད་ཀྱི་ལྡོག་པ་ཐ་དད་པ་རྣམས་གཉིས་སུ་སྣང་བའི་སྒོ་ནས་རིག་པ་དེ་རྣམ་མཁྱེན་གྱི་རང་ལྡོག་དེ་རྣམ་མཁྱེན་གྱིས་རིག་པའི་དོན་ཡིན་ལ། དེ་ལྟར་སངས་རྒྱས་ཀྱི་ཡེ་ཤེས་དེ་རང་ཉིད་ལ་རིག་བྱ་རིག་བྱེད་གཉིས་ཀ་ཡིན་པར་ཁས་བླངས་ཀྱང་བྱ་བྱེད་དེ་གཉིས་ལྡོག་པ་ཐ་དད་དུ་ཁས་བླངས་ཆོག་པའི་ཕྱིར། དེར་ཐལ། སངས་རྒྱས་ཀྱི་ཡེ་ཤེས་དེ་རང་ཉིད་ལ་རྟོགས་བྱ་ཡང་ཡིན་རྟོགས་བྱེད་ཀྱང་ཡིན་པས་ཡེ་ཤེས་རང་ཉིད་རང་ཉིད་ལ་རིག་བྱ་རིག་བྱེད་ཕན་ཚུན་ཡིན་ཁྱབ་མཉམ་ཡིན་ཀྱང་ཡེ་ཤེས་རང་ཉིད་ལ་རང་གིས་རྟོགས་བྱའི་ཡུལ་ཡིན་པའི་ཆ་དེ་ལས་སུ་བྱ་བ་དང་། རང་ཉིད་རང་ཉིད་འཇལ་བྱེད་ཡིན་པའི་ལྡོག་པ་གཉིས་ཐ་དད་དུ་ཁས་བླངས་ཀྱང་སྐྱོན་མེད་པའི་ཕྱིར། དེར་ཐལ། སངས་རྒྱས་ཀྱི་ཡེ་ཤེས་གཅིག་ཉིད་ཇི་ལྟ་བ་མཁྱེན་པའི་ཆ་དང་ཇི་སྙེད་པ་མཁྱེན་པའི་ཆ་གཉིས་ལྡོག་པ་ཐ་དད་ཡིན་པ་དང་། སངས་རྒྱས་ཀྱི་ཡེ་ཤེས་གཅིག་པུ་དེ་ཇི་སྙེད་པ་མཁྱེན་པ་ཡང་ཡིན་ཇི་ལྟ་བ་མཁྱེན་པ་ཡང་ཡིན་པའི་ཕན་ཚུན་མི་འགལ་བ་བཞིན་ཡིན་པའི་ཕྱིར། གཟུངས་རྒྱལ་གྱི་མདོ་ལས། དེ་བཞིན་གཤེགས་པའི་ཏིང་ངེ་འཛིན་གཅིག་གིས་ཏིང་ངེ་འཛིན་ཐམས་ཅད་མངོན་པར་འགྲུབ་སྟེ། ཞེས་གསུངས་པའི་ཕྱིར། དེ་ལྟར་གསུངས་ན་སངས་རྒྱས་ཀྱི་ཡེ་ཤེས་དེ་རང་ཉིད་ལ་ཡུལ་དང་ཡུལ་ཅན་གཉིས་ཀ་ཡིན་པས་ཁྱབ་སྟེ། སངས་རྒྱས་ཀྱི་ཡུལ་ཅན་གྱི་ཏིང་ངེ་འཛིན་གཅིག་པུས་སངས་རྒྱས་ཀྱི་ཏིང་ངེ་འཛིན་ཐམས་ཅད་ཡུལ་དུ་བྱས་ནས་དེ་དག་ལ་སྙོམས་པར་འཇུག་པར་བཤད་ལ། དེ་ལྟར་སངས་རྒྱས་ཀྱི་རྒྱུད་ཀྱི་ཏིང་ངེ་འཛིན་རྣམས་ནི་སངས་རྒྱས་ཀྱི་ཏིང་ངེ་འཛིན་གྱིས་སྙོམས་པར་འཇུག་པའི་ཡུལ་ཀྱང་ཡིན་པ་ཤིན་ཏུ་གསལ་ལ། སྙོམས་འཇུག་སོགས་ཏིང་ངེ་འཛིན་སྔ་མ་ལས་མ་ལྡང་པར་ཏིང་ངེ་འཛིན་ཕྱི་མ་ལ་འཇུག་པར་བཤད་པ་གང་ཞིགསྔ་མ་ལས་མ་ལྡང་བར་ཕྱི་མ་ལ་འཇུག་ཚེ་སྔ་མའི་མ་ལྡང་བའི་ཏིང་ངེ་འཛིན་དང་། ཕྱིས་གསར་དུ་འཇུག་པའི་ཏིང་ངེ་འཛིན་རྣམས་ཀྱི་ལྡོག་པའང་འདྲེས་མི་དགོས་པར་བཤད་པའི་ཕྱིར། དང་པོ་གྲུབ་སྟེ། ལུང་དེའི་འཇུག་ཏུ་གཟུངས་རྒྱལ་གྱི་མདོ་ལས། དེ་བཞིན་གཤེགས་པ་ནི་ཏིང་ངེ་འཛིན་གཅིག་ལས་མི་བཞེངས་པར་ཏིང་ངེ་འཛིན་ཐམས་ཅད་ལ་རིམ་གྱིས་སྙོམས་པར་འཇུག་ཀྱང་དེ་བཞིན་གཤེགས་པ་ལཾ་རང་གི་སེམས་དེ་ཏིང་ངེ་འཛིན་གཅིག་ནས་གཅིག་ཏུ་འཇུག་པ་ཡོང་མེད། དེས་ངེས་པའི་ས་ལ་དུས་རྒྱུན་དུ་མཉམ་པར་མ་བཞག་པ་ཡང་མེདཾ། ”ཅེསཾ་གསུངས་པའི་ཕྱིར། “ཏིང་ངེ་འཛིན་ཕྱི་མ་ལ་གསར་དུ་འཇུག་ཀྱང་སེམས་ཏིང་ངེ་འཛིན་གཅིག་ནས་གཅིག་ཏུ་བརྒྱུད་པ་མེད་པ་འདི་འཇུག་ཚུལ་བསམ་མི་ཁྱབ་ཡིན་ནོ། །གཉིས་པ་གྲུབ་སྟེ། མདོ་དེ་ཉིད་ལས། རྣམ་པར་ཐར་པ་བརྒྱད་ལ་ལུགས་དང་མཐུན་པར་སྙོམས་པར་འཇུག་གོ། ལུགས་དང་མི་མཐུན་པ་དང་སྦྲེལ་ཞིར་ཡང་ངོ་སྟེ་སྙོམས་པར་འཇུག་གོ། དེས་ངེས་པའི་ཏིང་ངེ་འཛིན་ནི་སྙོམས་པར་འཇུག་པར་བྱེད་པའི་ཡུན་དུ་སྟོན། སྙོམས་པར་འཇུག་པའི་ཡུལ་ནི་ཏིང་ངེ་འཛིན་དུ་སྟོན་ཞེས་ཏིང་ངེ་འཛིན་གཅིག་པུ་དེ་ཏིང་ངེ་འཛིན་གྱི་ཡུལ་ཡུལ་ཅན་གཉིས་ཀ་ཡིན་ཀྱང་དེ་བཞིན་གཤེགས་པའི་ཏིང་ངེ་འཛིན་ལ་ཡུལ་དང་ཡུལ་ཅན་གཉིས་གྱི་ཆ་དང་ཏིང་ངེ་འཛིན་བརྒྱད་སོགས་ལ་འདྲེས་པོ་གང་ཡང་མེད་ཅིང་། ཞེས་གསུངས་པའི་ཕྱིར། དེས་ན་མཁྱེན་ཚུལ་འདི་བསམ་མི་ཁྱབ་ཡིན་ནོ། །གཞན་ཡང་སངས་རྒྱས་ཀྱི་ཡེ་ཤེས་ཆོས་ཅན་ཁྱོད་ལ་སངས་རྒྱས་ཀྱི་ཡེ་ཤེས་ཀྱི་རྣམ་པ་ཤར་བར་ཐལ། ཁྱོད་ལ་སངས་རྒྱས་ཀྱི་ཡེ་ཤེས་ཀྱི་རྣམ་པ་སྣང་བའི་ཕྱིར། དེར་ཐལ། སངས་རྒྱས་ཀྱི་ཡེ་ཤེས་ལ་སངས་རྒྱས་ཀྱི་ཡེ་ཤེས་དེ་གཉིས་སྣང་དང་བཅས་པའི་ཚུལ་གྱིས་སྣང་བའི་ཕྱིར། དེར་ཐལ། ཁྱོད་ལ་སངས་རྒྱས་ཀྱི་ཡེ་ཤེས་སྣང་བ་གང་ཞིགསངས་རྒྱས་ཀྱི་ཡེ་ཤེས་ལ་སངས་རྒྱས་ཀྱི་ཡེ་ཤེས་དེ་གཉིས་སྣང་ནུབ་པའི་ཚུལ་གྱིས་མི་སྣང་བའི་ཕྱིར། ཁ་ཅིག་མ་ཁྱབ་ཟེར་ཡང་འདོད་པ་ཁོ་ན་ཡིན་ཏེ། ཡུལ་སྣང་ཚུལ་ལ་གཉིས་སྣང་དང་བཅས་མ་བཅས་གཉིས་ཀྱི་སྣང་ཚུལ་ལས་གཞན་མེད་ལ། དེ་ལ་དེ་གཉིས་སྣང་དང་བཅས་པའི་སྒོ་ནས་སྣང་བ་ཡིན་པ་འཆད་འགྱུར་ལྟར་ཡིན་པའི་ཕྱིར་རོ། །བྱས་པ་ལ་ཁོ་ན་རེ། འོ་ན་སངས་རྒྱས་ཀྱི་ཡེ་ཤེས་ཆོས་ཅན། ཁྱོད་སངས་རྒྱས་ཀྱི་ཡེ་ཤེས་དང་ཐ་དད་ཡིན་པར་ཐལ། ཁྱོད་སངས་རྒྱས་ཀྱི་ཡེ་ཤེས་ཀྱིས་གཉིས་སྣང་དང་བཅས་པའི་ཚུལ་གྱིས་རྟོགས་པ་གང་ཞིགཁྱོད་སྣང་བའི་སངས་རྒྱས་ཀྱི་ཡེ་ཤེས་དེ་སྣང་ཡུལ་ལ་མ་འཁྲུལ་བའི་ཤེས་པ་ཡིན་པའི་ཕྱིར་ན། ཤིན་ཏུ་མ་ཁྱབ་སྟེ། སངས་རྒྱས་ཀྱི་ཡེ་ཤེས་ལ་སངས་རྒྱས་ཀྱི་ཡེ་ཤེས་དེ་གཉིས་སྣང་དང་བཅས་སྟེ་སྣང་ན་རང་ཉིད་རང་ཉིད་དང་ཐ་དད་ཀྱི་གཉིས་སྣང་ཡོད་མི་དགོས་པའི་ཕྱིར། དེར་ཐལ། དེ་ལ་དེ་གཉིས་སྣང་དང་བཅས་ཏེ་སྣང་ཚུལ་སྔར་བཞིན་བཤད་ཟིན་པ་ལྟར་དང་། དེ་མ་ཟད་སངས་རྒྱས་ཀྱི་ཡེ་ཤེས་ལ་རང་ཉིད་རང་ལ་ཡོད་པར་སྣང་ཡོད་པ་དེ་གཉིས་སྣང་དང་བཅས་པའི་སྒོ་ནས་སྣང་བའི་དོན་ཡིན་པ་གང་ཞིགཡེ་ཤེས་དེ་ལ་རང་ཉིད་རང་དང་ཐ་མི་དད་དུ་སྣང་བའི་ཕྱིར། མ་ཁྱབ་འཚམས་སུ་ཁྱབ་པ་ཡོད་ན་ཁྱོད་རང་ལ་འདོད་ན། གཉིས་སྣང་གི་དོན་ཡུལ་དེ་ཡུལ་ཅན་རང་ལས་ཐ་དད་པ་དང་། གཉིས་སྣང་ནུབ་པའི་དོན་ཡུལ་ཅན་རང་ལས་ཐ་མི་དད་ལ་བྱེད་པར་ཐལ། ཁྱོད་ཀྱི་ཡུལ་ཅན་སངས་རྒྱས་ཀྱི་ཡེ་ཤེས་དེ་སངས་རྒྱས་ཀྱི་ཡེ་ཤེས་དེ་ལ་གཉིས་སྣང་དང་བཅས་པའི་དོན་དེ་སངས་རྒྱས་ཀྱི་ཡེ་ཤེས་རང་ཉིད་ལས་ཐ་དད་ལས་བྱེད་པའི་ཕྱིར། འཁོར་གསུམ་ཁས། འདོད་ན། སངས་རྒྱས་ཀྱི་ཡེ་ཤེས་ཆོས་ཅན། ཁྱོད་གཉིས་སྣང་ནུབ་པའི་ཚུལ་གྱི་མངོན་སུམ་དུ་རྟོགས་པའི་ཡེ་ཤེས་ཡོད་པར་ཐལ། ཁྱོད་རང་དང་གཅིག་ཏུ་རྟོགས་པའི་རྣམ་མཁྱེན་ཡོད་པའི་ཕྱིར། ཁྱབ་པ་ཁས། འདོད་ན། སངས་རྒྱས་ཀྱི་ཡེ་ཤེས་ཆོས་ཅན། དོན་དམ་བདེན་པ་ཡིན་པར་ཐལ། ཁྱོད་གཉིས་སྣང་ནུབ་པའི་སྒོ་ནས་མངོན་སུམ་དུ་རྟོགས་པའི་ཡེ་ཤེས་ཡོད་པར་འདོད་པའི་ཕྱིར། རྟགས་ཁས། ཁྱབ་སྟེ། སངས་རྒྱས་ཀྱི་ཡེ་ཤེས་དེ་མངོན་སུམ་དུ་རྟོགས་པའི་ཡེ་ཤེས་ཡིན་ན་སངས་རྒྱས་ཀྱི་ཡེ་ཤེས་དེ་གཉིས་སྣང་དང་བཅས་པའི་ཚུལ་གྱི་རྟོགས་པས་ཁྱབ་པའི་ཕྱིར། དེར་ཐལ། སངས་རྒྱས་ཀྱི་ཡེ་ཤེས་མངོན་སུམ་དུ་རྟོགས་པའི་ཡེ་ཤེས་ཡིན་ན་དེས་སངས་རྒྱས་ཀྱི་ཡེ་ཤེས་དེ་ཆ་ཅན་དུ་སྣང་བའི་སྒོ་ནས་ཆ་ཅན་གྱི་སྣང་བ་དང་བཅས་ནས་རྟོགས་པའི་ཁྱབ་པའི་ཕྱིར། ཁྱབ་ཅིང་རྟགས་གྲུབ་སྟེ། སངས་རྒྱས་ཀྱི་ཡེ་ཤེས་ཀུན་རྫོབ་བདེན་པ་ཡིན་པའི་ཕྱིར། ཁྱབ་སྟེ། ཀུན་རྫོབ་ཡིན་ན་དེ་ཆ་ཤས་མེད་པ་མི་སྲིད་པས་དེ་སྣང་བ་ན་ཆེ་ཅན་དུ་སྣང་བས་ཁྱབ་པའི་ཕྱིར་རོ། །གཞན་ཡང་སྟོང་ཉིད་ཆོས་ཅན། ཁྱོད་ལ་རྣམ་མཁྱེན་གྱི་གཉིས་སྣང་མ་ནུབ་པར་ཐལ། ཁྱོད་རྣམ་མཁྱེན་གྱིས་རང་ལས་ཐ་དད་དུ་རྟོགས་པའི་ཕྱིར། ཁྱབ་པ་ཁས། མ་གྲུབ་ན། སྟོང་ཉིད་དེ་རྣམ་མཁྱེན་ལས་ཐ་དད་པ་དེ་ཆོས་ཅན། ཁྱོད་རྣམ་མཁྱེན་གྱིས་རྟོགས་པར་ཐལ། ཁྱོད་གཞི་གྲུབ་པའི་ཕྱིར། གཞན་ཡང་སངས་རྒྱས་ཀྱི་ཡེ་ཤེས་ཆོས་ཅན། ཁྱོད་ལ་གྲུབ་བདེ་དབྱེར་མེད་ཀྱི་རྫས་གཅིག་པ་རྣམ་མངོན་སུམ་དུ་སྣང་བར་ཐལ། སངས་རྒྱས་ཀྱི་ཡེ་ཤེས་དང་གྲུབ་བདེ་དབྱེར་མེད་ཀྱི་རྫས་གཅིག་པ་རྣམས་སངས་རྒྱས་ཀྱི་ཡེ་ཤེས་ཕན་ཚུན་ཐ་དད་ཀུན་རྫོབ་ཡིན་པའི་ཕྱིར། རྟགས་སླ། མ་ཁྱབ་ན། སངས་རྒྱས་ཀྱི་ཡེ་ཤེས་ཆོས་ཅན། སངས་རྒྱས་ཀྱི་ཡེ་ཤེས་དང་ཕན་ཚན་ཐ་དད་ཀྱི་ཀུན་རྫོབ་ཡིན་ན་ཁྱོད་ཀྱིས་མངོན་སུམ་དུ་རྟོགས་པས་ཁྱབ་པར་ཐལ། ཁྱོད་རྣམ་མཁྱེན་དང་གཅིག་ཡིན་པའི་ཕྱིར། འཁོར་གསུམ་རྒྱལ་ཚབ་ཚིག་ཟིན་ལ་ཁས། རྩ་བར་འདོད་ན། །སངས་རྒྱས་ཀྱི་ཡེ་ཤེས་ཆོས་ཅན། ཁྱོད་ཀྱིས་སངས་རྒྱས་ཀྱི་ཡེ་ཤེས་མི་རྟག་པ་དང་། དེ་ཤེས་པ་ཡིན་པའི་ཆ་དང་། སྒྲིབ་གཉིས་དང་བྲལ་བའི་གསལ་ཆ་དང་། རིག་པ་རྣམས་ཀྱང་མངོན་སུམ་དུ་རྟོགས་པར་ཐལ། ཁྱོད་རྣམ་མཁྱེན་གང་ཞིགསངས་རྒྱས་ཀྱི་ཡེ་ཤེས་ཀྱིས་མི་རྟག་པ་ལ་སོགས་པ་དེ་རྣམས་ནི་ཁྱོད་དང་ཕན་ཚུན་ཐ་དད་པའི་ཀུན་རྫོབ་ཡིན་པའི་ཕྱིར། འདོད་ན། སངས་རྒྱས་ཀྱི་ཡེ་ཤེས་ཆོས་ཅན། ཁྱོད་ལ་སངས་རྒྱས་ཀྱི་ཡེ་ཤེས་མངོན་སུམ་དུ་སྣང་བར་ཐལ། ཁྱོད་ལ་སངས་རྒྱས་ཀྱི་ཡེ་ཤེས་སྒྲིབ་གཉིས་དང་བྲལ་བའི་གསལ་ཆ་སོགས་གྲུབ་བདེ་རྫས་གཅིག་ཡིན་ཚད་སྣང་བའི་ཕྱིར། མ་ཁྱབ་ན། སངས་རྒྱས་ཀྱི་ཡེ་ཤེས་ལ་སངས་རྒྱས་ཀྱི་ཡེ་ཤེས་མི་རྟག་པ་སོགས་གྲུབ་བདེ་རྫས་གཅིག་པའི་ཐ་དད་རྣམས་སྣང་བས་ཡེ་ཤེས་རང་ཉིད་ཀྱང་སྣང་བ་མ་ཡིན་ན། སངས་རྒྱས་ཀྱི་ཡེ་ཤེས་དངོས་སུ་སྣང་བ་ལ་སངས་རྒྱས་ཀྱི་ཡེ་ཤེས་དེ་ཡན་གར་བར་སྣང་བ་གཅིག་དགོས་པར་ཐལ། སངས་རྒྱས་ཀྱི་ཡེ་ཤེས་ཀྱི་གདགས་གཞི་གསལ་རིག་དང་མི་རྟག་པ་སོགས་སྣང་བས་ཡེ་ཤེས་ལ་ཡེ་ཤེས་སྣང་བའི་གོ་མི་ཆོད་པའི་ཕྱིར། མ་གྲུབ་ན་དངོས། འདོད་མི་ནུས་ཏེ། རྣམ་མཁྱེན་དེ་རང་གི་གདགས་གཞི་ལ་མ་ལྟོས་པའི་ཡན་གར་བ་གཞི་མ་གྲུབ་པའི་ཕྱིར་དང་། རྣམ་མཁྱེན་སྣང་བ་ལ་རང་གི་གདགས་གཞི་སོགས་སྣང་བས་སྣང་གོ་མི་ཆོད་པར་རང་ལྡོག་ཡན་གར་བར་སྣང་དགོས་པར་སྨྲ་། བ་དེ་གདགས་གཞི་རས་ཡུག་གི་ཕྱོགས་གཅིག་ཚིག་པས་གདགས་ཆོས་རས་ཚིག་པར་འཇོག་པ་དང་ཡང་འགལ་ཡང་། རྣམ་མཁྱེན་སྣང་བའི་བཏགས་དོན་བཙལ་བར་ཡང་སོང་བའི་ཕྱིར་ཏེ། སངས་རྒྱས་ཀྱི་ཡེ་ཤེས་སོགས་བློ་གང་ལ་སངས་རྒྱས་ཀྱི་མི་རྟག་པ་དང་གསལ་རིག་སོགས་ཀྱི་ཆ་སྣང་བ་ན་དེ་སྣང་བའི་བློ་ལ་སངས་རྒྱས་ཀྱི་ཡེ་ཤེས་ཀྱང་སྣང་བ་ཡིན་པར་ནི་བློ་ལ་སྣང་ལ། སྣང་བ་ཙམ་གྱི་སྒོ་ནས་ཐ་སྙད་འཇོག་པ་ལུགས་འདིའི་ཁྱད་ཆོས་ཡིན་གྱི་དེ་ཙམ་གྱིས་སངས་རྒྱས་ཀྱི་ཡེ་ཤེས་དེ་སྣང་བའི་གོ་མ་ཆོད་པར་ཡེ་ཤེས་ཀྱི་རང་ལྡོག་ཙམ་ད་དུང་ཡང་མ་སྣང་སྙམ་དུ་དེའི་རང་ལྡོག་ཡན་གར་དུ་མ་སྣང་ཞེས་དཔྱོད་པ་ནི་སྣང་ཙམ་གྱིས་མ་ཚིམས་པར་བཏགས་དོན་བཙལ་བ་ཡིན་པས་འདིའི་ལུགས་དང་མི་མཐུན་པ་གང་ཞིགདེ་ལྟར་ན་རས་ཡུག་གི་ཕྱོགས་གཅིག་ཚིག་པས་ཐམས་ཅད་ཚིག་པ་མིན་པས་རས་ཡུག་མ་ཚིག་པར་བྱེད་དགོས་ལ། དེ་ལྟར་བྱེད་ན་འཇིག་རྟེན་དང་འགལ་བའི་ཕྱིར་རོ། །གཞན་ཡང་སངས་རྒྱས་ཀྱི་ཡེ་ཤེས་ལ་མི་སྣང་བའི་ཤུགས་རྟོགས་མི་རུང་བར་ཐལ། ཞེས་སོགས་གོང་དུ་བཀོད་ཟིན་ཏོ། །ཡང་ཁ་ཅིགསངས་རྒྱས་ཀྱི་ཡེ་ཤེས་རང་ཉིད་ཀྱིས་རང་ཉིས་དངོས་སུ་རྟོགས་ཀྱང་རྣམ་པ་མ་ཤར་ཟེར་ནའང་མི་འཐད་པར་ཐལ། དེས་དེ་མངོན་སུམ་དུ་རྟོགས་ཕྱིན་རྣམ་པ་འཆར་དགོས། རྣམ་པ་མ་ཤར་བར་བྱེ་སྨྲ་ལྟར་རྣམ་མེད་ཐུག་ཕྲད་དུ་དངོས་སུ་མི་འཇལ་བའི་ཕྱིར་ཏེ། བུམ་འཛིན་ཤེས་པ་བུམ་པའི་རྣམ་པར་མ་སྐྱེས་ཀྱང་ཀ་བུམ་གཉིས་འཕྲད་པ་ལྟར་བུམ་འཛིན་ཤེས་པ་རྣམ་མེད་དུ་བུམ་པ་དང་འཕྲད་ནས་བུམ་པ་དངོས་སུ་གཞལ་བ་མ་ཡིན་པར་བུམ་པའི་སྟེང་དུ་བུམ་འཛིན་ཤེས་པ་བུམ་པའི་རྣམ་པར་སྐྱེས་ནས་བུམ་པ་བཟུང་བ་ཡིན་པའི་ཕྱིར་རོ། །བྱས་པ་ལ་ཁོ་ན་རེ། སངས་རྒྱས་ཀྱི་ཡེ་ཤེས་ནི་རང་དང་ཐ་མི་དད་ཡིན་པས་རང་ལ་རང་གི་རྣམ་པ་ཡང་མི་སྣང་། ཐ་མི་དད་ལ་ཕྲད་བྱ་ཕྲད་བྱེད་མེད་པས་རྣམ་མེད་ཐུག་ཕྲད་དུ་མ་བཟུང་ཡང་རང་གིས་རང་དངོས་སུ་རྟོགས་ཟེར་ན། འོ་ན་ཐལ་འགྱུར་བའི་སྐབས་འདིར་ཡང་སངས་རྒྱས་ཀྱི་ཡེ་ཤེས་དེ་སངས་རྒྱས་ཀྱི་ཡེ་ཤེས་དེ་ལ་རང་རིག་མངོན་སུམ་ཡིན་པར་ཐལ། དེས་རང་གིས་རང་མངོན་སུམ་དུ་རྟོགས་ཀྱང་རང་ལ་རང་གི་རྣམ་པ་ཡང་མ་ཤར་རྣམ་མེད་ཐུག་ཕྲད་དུ་ཡང་མ་བཟུང་བ་གང་ཞིགདེ་འདྲ་དེ་རང་རིག་གི་དོན་ཡིན་པའི་ཕྱིར། །༈བཞི་པ་སྐབས་དོན་གྱི་མཐའ་དཔྱད་པ་ལ་དགག་བཞག་སྤང་གསུམ་ལས། དང་པོ་ལ། ཁ་ཅིག་གིས། སྟོང་ཉིད་རྟོགས་པའི་ཤུགས་ལ་ཡུལ་ཅན་ཡེ་ཤེས་རང་ཉིད་རྟོགས་ཟེར་བ་ལ། སྟོང་ཐུན་རྗེས་འབྲང་དང་བཅས་པ་ན་རེ། འོ་ན་སྟོང་ཉིད་རྟོགས་པའི་ཡེ་ཤེས་དེའི་དངོས་ཡུལ་གྱི་སྟོང་ཉིད་ཆོས་ཅན། མ་ཡིན་དགག་ཏུ་ཐལ། དེའི་དངོས་ཡུལ་གྱི་སྟོང་ཉིད་དེ་དགག་པ་གང་ཞིགཁྱོད་མངོན་སུམ་དུ་རྟོགས་པའི་ཤུགས་ལ་ཡུལ་ཅན་ཡེ་ཤེས་རང་ཉིད་རྟོགས་པའི་ཕྱིར་གསུངས་པ་ལ་ཁ་ཅིག་མ་ཁྱབ་སྟེ། དེ་ལ་ཁྱབ་པ་ཡོད་ན། རྣམ་མཁྱེན་གྱི་གཞལ་བྱར་གྱུར་པའི་སྟོང་ཉིད་ཆོས་ཅན། མ་ཡིན་དགག་དུ་ཐལ། དེ་དགག་པ་གང་ཞིགཁྱོད་མངོན་སུམ་དུ་རྟོགས་པའི་རྣམ་མཁྱེན་གྱི་ཁྱོད་ལས་གཞན་པའི་ཆོས་ཐམས་ཅད་མངོན་སུམ་དུ་རྟོགས་པའི་ཕྱིར་ཟེར་རོ། །ཕྱི་མ་འདི་ལ། འོ་ན་རྣམ་མཁྱེན་གྱིས་སྟོང་ཉིད་གཟིགས་ངོར་ཆོས་གང་ཡང་མེད་པར་སྟོང་ཉིད་གཟིགས་པའི་ངང་ནས་ཀུན་རྫོབ་ཐམས་ཅད་མངོན་སུམ་དུ་མཁྱེན་པས་ནི་དེའི་གཞལ་བྱའི་སྟོང་ཉིད་མ་ཡིན་དགག་ཏུ་མི་འགྱུར་ལ་དེའི་སྟོང་ཉིད་གཟིགས་ངོར་ཆོས་ཐམས་ཅད་གཟིགས་ཤིང་ཡོད་ན་དེའི་གཞལ་བྱའི་སྟོང་ཉིད་དེ་མ་ཡིན་དགག་ཏུ་འགྱུར་བ་ཡིན་པས་དེ་ལྟར་ན། རྣམ་མཁྱེན་གྱིས་སྟོང་ཉིད་ལ་གཟིགས་པའི་ངོར་གཉིས་སྣང་ནུབ་པའི་ཚུལ་གྱིས་གཟིགས་པ་མ་ཡིན་པར་ཐལ། རྣམ་མཁྱེན་གྱིས་སྟོང་ཉིད་གཟིགས་པའི་ངོ་ནའང་ཆོས་ཐམས་ཅད་ཡོད་པའི་ཕྱིར། རྟགས་ཁས། འཁོར་གསུམ། འདོད་ན། རང་འགྲེལ་ལས། དངོས་པོ་བྱས་པ་ཅན་ལ་མ་རེག་པར་ཞེས་སོགས་རྣམ་མཁྱེན་གྱི་སྟོང་ཉིད་གཟིགས་ངོར་ཆོས་ཅན་གང་ཡང་མ་གཟིགས་པར་རང་བཞིན་ཁོ་ནར་གཟིགས་པར་བཤད་པ་མི་འཐད་པར་ཐལ་ལོ། །དེའི་སྟོང་ཉིད་གཟིགས་ངོར་གཉིས་སྣང་གི་གཟིགས་པ་ཡོད་པའི་ཕྱིར། རྟགས་ཁས། བྱས་པ་ལ་ཁོ་ན་རེ། གཉིས་སྣང་གི་ཆོས་མངོན་སུམ་དུ་གཞལ་བྱ་ལ་སྟོང་ཉིད་མ་ཡིན་པས་ཁྱབ་ན། འོ་ན་རྣམ་མཁྱེན་གྱི་བདེན་གཉིས་ཀྱི་ཚོགས་དོན་གཞལ་བའི་སྟོང་ཉིད་དེ་མ་ཡིན་དགག་ཡིན་པར་ཐལ། དེ་དགག་སྒྲུབ་གང་རུང་གང་ཞིགསྒྲུབ་པ་དང་མེད་དགག་མ་ཡིན་པའི་ཕྱིར་ཟེར་ན། འདོད་བྱས་པ་ལ་ཁོ་ན་རེ། དེ་འདོད་པ་མི་འཐད་པར་ཐལ། དེ་དོན་དམ་བདེན་པ་ཡིན་པའི་ཕྱིར། དེར་ཐལ། རྣམ་མཁྱེན་གྱི་བདེན་གཉིས་ཀྱི་ཚོགས་དོན་གཞལ་བའི་ཚེ་ཡེ་ཤེས་དེའི་ངོ་ན་བདེན་པ་གཉིས་ཀ་ཚོགས་པའི་ཕྱིར་ཟེར་ན། དེ་འགལ་ཁྱབ་ཡིན་ཏེ། བློ་དེའི་ངོ་ན་གཟུགས་སོགས་ཆོས་ཅན་དང་དེའི་བདེན་མེད་གཉིས་ཚོགས་པའི་མ་ཡིན་དགག་དེ་ཀུན་རྫོབ་བདེན་པ་ཡིན་པར་བཤད་པའི་ཕྱིར། རིགས་པའི་རྒྱ་མཚོ་ལས། རིགས་པ་འདིས་སངས་རྒྱས་ཀྱི་ཇི་སྙེད་པ་མཁྱེན་པའི་ཡེ་ཤེས་དང་། འཕགས་པ་འོག་མའི་རྗེས་ཐོབ་ཀྱི་ཡེ་ཤེས་མ་ཡིན་དགག་རྒྱུ་ལྟ་བུའི་དོན་འཇལ་བ་རྣམས་ཀྱི་ཡུལ་རྣམས་ཀྱང་རྣམ་གྲངས་པའི་དོན་དམ་དུ་ཤེས་པར་བྱའོ། །ཞེས་གསུངས་པ་གང་ཞིགརྣམ་གྲངས་པའི་དོན་དམ་ཡིན་ན་ཀུན་རྫོབ་བདེན་པ་ཡིན་པའི་ཁྱབ་པའི་ཕྱིར་རོ། །ཁྱོད་རང་ལ་གང་ཟག་སོགས་དོན་དམ་པར་སྐྱེ་བ་མེད་པ་དེ་མེད་དགག་དང་སྟོང་ཉིད་ཡིན་ཀྱང་། དེ་མ་ཟད་ཁྱོད་ཀྱི་ལུགས་ལ་མེད་དགག་གི་སྟོང་ཉིད་དེ་བློའི་སྣང་ངོར་སྟོང་ཉིད་གཞི་དང་བཅས་པ་འཆར་བའི་མ་ཡིན་དགག་གི་སྟོང་པ་དེ་སྟོང་ཉིད་ཡིན་པར་ཐལ། དེ་ལྟར་འཆར་བའི་ཡེ་ཤེས་དེའི་ངོ་ན་བདེན་པ་གཉིས་ཚོགས་ཀྱི་སྟོང་པ་དེ་དོན་དམ་བདེན་པ་ཡིན་པའི་ཕྱིར། རྟགས་ཁས། འཁོར་གསུམ། འདོད་མི་ནུས་ཏེ། དེ་དོན་དམ་བཏགས་པ་པ་དང་ཀུན་རྫོབ་དངོས་གནས་ཡིན་པའི་ཕྱིར། རིགས་པའི་རྒྱ་མཚོ་ལས། འོན་ཀྱང་དོན་དམ་པའི་སྐྱེ་བ་སྟེ་བདེན་གྲུབ་ཀྱི་སྐྱེ་བ་དང་དགག་པ་སོགས་སྟོང་གཞི་ཕུང་པོ་དང་གང་ཟག་གི་སྟེང་དུ་བཀཾག་པའི་བདེན་པ་གཉིས་ཚོགས་ཀྱི་མ་ཡིན་དགག་གི་སྟོང་བ་ནི། ཞེས་པ་ནས། རང་མངོན་སུམ་དུ་མཐོང་བའི་བློའི་ངོར་གཉིས་སྣང་དང་བཅས་པར་འཆར་གྱི། གཉིས་སྣང་དང་བྲལ་བར་མི་འཆར་བས་དེ་འདྲའི་སྟོང་པ་དེ་ནི་དོན་དམ་བཏགས་པ་པ་དང་ཀུན་རྫོབ་མཚན་ཉིད་པའོ། །ཞེས་གསུངས་པའི་ཕྱིར། ཡང་སྟོང་ཉིད་ཀྱི་དབྱེ་བའི་སྐབས་སུ་ཁ་ཅིག་ན་རེ། རིགས་ཤེས་རྗེས་དཔག་གི་ཡུལ་བདེན་མེད་དེ་ཆོས་ཅན། དོན་དམ་བདེན་པ་མ་ཡིན་པར་ཐལ། དེ་མཐུན་པའི་དོན་དམ་ཡིན་པའི་ཕྱིར་ན་མ་ཁྱབ་སྟེ། མཐུན་པའི་དོན་དམ་ལ་དོན་དམ་ཡིན་མིན་གང་གིས་མ་ཁྱབ་པའི་ཕྱིར། ཡང་ཁོ་ན་རེ། རྣམ་གྲངས་མ་ཡིན་པའི་དོན་དམ་དང་དོན་དམ་བདེན་པ་དོན་གཅིག་ཟེར་རོ། །དེ་མི་འཐད་པར་ཐལ། མཐུན་པའི་དོན་དམ་དང་རྣམ་གྲངས་མ་ཡིན་པའི་དོན་དམ་གཉིས་ཀ་ལ་ཡུལ་དོན་དམ་བདེན་པ་དེ་དང་། ཡུལ་ཅན་དོན་དམ་པ་གཉིས་གཉིས་ཡོད་པའི་ཕྱིར། དེར་ཐལ། རིགས་ཤེས་རྗེས་དཔག་གི་ཡུལ་མྱུ་གུ་བདེན་མེད་དེ། ཡུལ་མཐུན་པའི་དོན་དམ་དང་དོན་དམ་དངོས་གནས་པ་དང་། དེ་རྟོགས་པའི་རྗེས་དཔག་ཡུལ་ཅན་མཐུན་པའི་དོན་དམ་ཡིན་པ་གང་ཞིགའཕགས་པའི་མཉམ་བཞག་ཟག་མེད་ཀྱི་ཡུལ་དེ་ཡུལ་ཅན་རྣམ་གྲངས་མ་ཡིན་པའི་དོན་དམ་དང་དོན་དམ་དངོས་དང་། དེ་འདྲའི་མཉམ་བཞག་དེ་ཡུལ་རྣམ་གྲངས་མ་ཡིན་པའི་དོན་དམ་ཡིན་པའི་ཕྱིར་རོ། །རྣམ་མཁྱེན་གྱིས་དུས་གསུམ་མཁྱེན་ཚུལ་ཁ་ཅིག་ན་རེ། དེ་རིང་གི་རྣམ་མཁྱེན་ཆོས་ཅན། ཁྱོད་ཀྱིས་དུས་གསུམ་མཁྱེན་པར་ཐལ། ཁྱོད་རྣམ་མཁྱེན་ཡིན་པའི་ཕྱིར། འདོད་ན། དེ་རིང་གི་དུས་སུ་དུས་གསུམ་མཐའ་དག་ཡོད་པར་ཐལ། དེ་རིང་གི་རྣམ་མཁྱེན་གྱིས་དེ་རིང་གི་དུས་སུ་དུས་གསུམ་མཐའ་དག་མཁྱེན་པའི་ཕྱིར་ན་མ་ཁྱབ་སྟེ། རྣམ་མཁྱེན་གྱིས་ཡུལ་རྣམ་མཁྱེན་དུས་དང་དེའི་མཁྱེན་བྱའི་ཡུལ་རྣམས་གྲུབ་དུས་ཐ་དད་ཡིན་པའི་ཕྱིར། དེར་ཐལ། ཚུལ་ཁའི་རིའི་སྟེང་གི་གང་ཟག་གིས་ཕར་ཁའི་རི་མཐོང་ཡང་། ཕར་ཁའི་རི་ཚུར་ཁའི་མཐོང་ས་འདི་ན་ཡོད་མི་དགོས་པ་བཞིན་ཡིན་པའི་ཕྱིར་རོ། །༈གཉིས་པ་རང་ལུགས་ལ། རིགས་ཤེས་དང་རྣམ་མཁྱེན་གང་གི་ངོར་སྦྱོར་ཀྱང་རུང་བའི་དོན་དམ་བདེན་པའི་མཚན་ཉིད་དང་། སྒྲ་བཤད་དང་། དབྱེ་བ་གསུམ་གོང་དུ་བཤད་ཟིན་ལ། འདིར་སྤྱོད་འཇུག་ལྟར་གྱི་མཚན་ཉིད་དང་། མཁྱེན་ཚུལ་གཉིས། དང་པོ་ནི། རང་མངོན་སུམ་དུ་རྟོགས་པའི་བློས་གཉིས་སྣང་ནུབ་པའི་ཚུལ་གྱིས་རྟོགས་པར་བྱ་བ་དེ། རང་དོན་དམ་བདེན་པ་ཡིན་པའི་མཚན་ཉིད། མ་འཁྲུལ་བའི་ཤེས་པས་རྙེད་དོན། འཕགས་པའི་མཉམ་བཞག་ཟག་མེད་ཀྱི་རྙེད་དོན་དང་། དོན་དམ་བདེན་པ་རྣམས་དོན་གཅིག་ཡིན་ཏེ། རྩ་བར། ཡང་དག་མཐོང་ཡུལ་གང་དེ་དེ་ཉིད་དེ། །ཞེས་གསུངས་པའི་ཕྱིར། ཡང་དག་པར་མཐོང་བ་ནི་མ་འཁྲུལ་བར་མཐོང་བའི་དོན་ཡིན་པའི་ཕྱིར། དེས་ན་མ་འཁྲུལ་བར་དོན་དམ་རྙེད་པ་དང་མཐོང་བ་ནི་འཕགས་པའི་མཉམ་བཞག་ཡིན་ནོ། །དེ་ལ་ཤེས་པ་མ་འཁྲུལ་བའི་རྙེད་དོན་ཡིན་པས་དོན་དམ་བདེན་པ་ལ་མ་འཁྲུལ་བའི་རྙེད་དོན་ཞེས་བཤད་པ་ལ་ཁོ་ན་རེ། འོ་ན་གཞི་གྲུབ་ན་མ་འཁྲུལ་བའི་ཤེས་པའི་རྙེད་དོན་ཡིན་དགོས་པར་ཐལ། གཞི་གྲུབ་ན་མ་འཁྲུལ་བའི་རྣམ་མཁྱེན་གྱི་རྙེད་དོན་ཡིན་དགོས་པའི་ཕྱིར་ན་མ་ཁྱབ་སྟེ། འདིར་སེམས་ཅན་ནས་སངས་རྒྱས་ཀྱི་སའི་བར་གྱི་མ་འཁྲུལ་བའི་ཤེས་པ་སྤྱིའི་རྙེད་དོན་ཐུན་མོང་བ་ལ་དོན་དམ་བདེན་པས་ཁྱབ་ཕྱིར་དེ་འདྲའི་སྤྱིར་བཏང་གི་མ་འཁྲུལ་བའི་ཤེས་པའི་རྙེད་དོན་དོན་དམ་དུ་འཇོག་པའི་སྐབས་ཡིན་ལ། སངས་རྒྱས་ཀྱི་ཡེ་ཤེས་ཀྱི་མཁྱེན་ཚུལ་གང་ཡིན་ཐམས་ཅད་སྤྱིར་བཏང་གི་བློ་དང་ཤེས་པའི་ཤེས་ཚུལ་ལ་སྦྱར་ན་འཇིག་རྟེན་པའི་ཐ་སྙད་ཐམས་ཅད་ཞིག་འགྲོ་བའི་ཕྱིར་ཏེ། སངས་རྒྱས་ཀྱི་ཡེ་ཤེས་ཀྱིས་ཀུན་རྫོབ་ཀྱི་ཆོས་ཐམས་ཅད་རྫུན་པ་ཁོ་ནར་གཟིགས་པ་ལྟར་སྤྱིར་བློས་ཀྱང་རྟོགས་པར་བཞག་ནས་ཀུན་རྫོབ་བདེན་པ་ཞེས་པའི་ཐ་སྙད་འཇོག་ཏུ་མེད་པ་བཞིན་ཡིན་པའི་ཕྱིར་རོ། །རྣམ་བཤད་ལས་ཀྱང་། སྔར་དོན་དམ་དཔྱོད་པའི་རིགས་ཤེས་ཚད་མས་རྙེད་དོན་དོན་དམ་བདེན་པའི་མཚན་ཉིད་དང་། འདིར་རིགས་ཤེས་ཚད་མ་དེ་རང་ཉིད་ལ་རིགས་ཤེས་ཚད་མར་སོང་བའི་རྙེད་དོན། དོན་དམ་བདེན་པའི་མཚན་ཉིད་དུ་བཞག་པའི་རྣམ་བཞག་འདི་གཉིས་འགལ་བར་འགྱུར་རོ་སྙམ་ན་མི་འགལ་ཏེ། བདེན་གཉིས་ཀྱི་མཚན་ཉིད་སྔར་བཤད་པ་ནི་རིགས་ཤེས་སྤྱིར་བཏང་གི་རྙེད་དོན་ལ་དགོངས་ལ། འདིར་བཤད་པ་ནི་སངས་རྒྱས་ཀྱི་རིགས་ཤེས་ཀྱིས་ཀུན་རྫོབ་ཀྱང་རྙེད་པས་ན་སངས་རྒྱས་ཀྱི་ཡེ་ཤེས་ཀྱིས་མཁྱེན་ཚུལ་ནི་ས་བཅུ་པ་མན་ཆད་དང་ཐུན་མོང་མ་ཡིན་པ་སྟེ། སངས་རྒྱས་ཀྱི་རིགས་ཤེས་ཀྱི་རྙེད་དོན་ལ་དོན་དམ་བདེན་པས་མ་ཁྱབ་ལ། འོན་ཀྱང་སངས་རྒྱས་ཀྱི་དོན་དམ་དཔྱོད་པའི་རིགས་ཤེས་དེ་དོན་དམ་དཔྱོད་པའི་རིགས་ཤེས་སུ་སོང་བའི་རྙེད་དོན་ལ་དོན་དམ་བདེན་པས་ཁྱབ་ཕྱིར་མཚན་ཉིད་དེ་སངས་རྒྱས་ཀྱི་རིགས་ཤེས་གཅིག་ལ་སྦྱར་ཀྱང་རུང་བའི་ཆེད་དུ་དེ་འདྲའི་མཁྱེན་ཚུལ་དེ་དམིགས་བསལ་གྱི་དབང་དུ་བྱས་ནས་མཚན་ཉིད་བཞག་པ་ཡིན་པའི་ཕྱིར་རོ། །༈གཉིས་པ་སྟོང་ཉིད་མཁྱེན་ཚུལ་ནི། ཇི་ལྟ་བ་མཁྱེན་ཚུལ་ཡོད་དེ། ས་བཅུ་པ་མན་ཆད་དུ་ནི་སྟོང་ཉིད་ལ་གཉིས་སྣང་ནུབ་པའི་མཉམ་བཞག་ཡེ་ཤེས་དང་། ཇི་སྙེད་པ་ལ་གཉིས་སྣང་དང་བཅས་པའི་རྗེས་ཐོབ་ཡེ་ཤེས་གཉིས་རེས་འཇོག་དགོས་ཀྱི་ངོ་བོ་གཅིག་པ་མ་མཐོང་བའི་ཕྱིར། དེར་ཐལ། དེ་མན་ཆད་དུ་བདེན་གཉིས་ངོ་བོ་ཐ་དད་དུ་འཛིན་པའི་ཤེས་སྒྲིབ་མ་སྤངས་པའི་ཕྱིར་རོ། །སངས་རྒྱས་ཀྱི་སར་ནི་ཡེ་ཤེས་སྐད་ཅིག་མ་གཅིག་གིས་ཀྱང་ཆོས་ཐམས་ཅད་ཅིག་ཆར་མཁྱེན་ཏེ། དེ་ལྟར་མཁྱེན་པ་ལ་བར་དུ་གཅོད་པའི་ཤེས་སྒྲིབ་སྤངས་པའི་ཕྱིར་རོ། །དེས་ན་སངས་རྒྱས་ཀྱི་མཉམ་རྗེས་ཀྱི་ཡེ་ཤེས་གཉིས་ངོ་བོ་གཅིག་ལ་ལྡོག་པ་ཐ་དད་ཡིན་ཏེ། སངས་རྒྱས་ཀྱི་ཡེ་ཤེས་སྐད་ཅིག་མ་གཅིག་ཡིན་ཀྱང་དེས་ཇི་སྙེད་པ་ལ་གཉིས་སྣང་དང་བཅས་ཏེ་གཟིགས་ངོར་རྙེད་པའི་ཚུལ་དུ་མཁྱེན་པ་དང་། ཇི་ལྟ་བ་ལ་གཉིས་སྣང་མེད་པར་གཟིགས་ངོར་མ་རྙེད་པའི་ཚུལ་དུ་མཁྱེན་པ་ན་མཁྱེན་ཚུལ་ཐ་དད་པ་གཉིས་ཅིག་ཆར་འོངས་པ་སངས་རྒྱས་ཁོ་ནའི་ཡོན་ཏན་ཡིན་པའི་ཕྱིར་རོ། །རྣམ་བཤདལས། སངས་རྒྱས་ཀྱི་ཡེ་ཤེས་གཅིག་ཡིན་ཀྱང་ཇི་ལྟ་ཇི་སྙེད་ཀྱི་ཡུལ་གཉིས་ལ་ལྟོས་པའི་མཁྱེན་ཚུལ་གོང་ལྟར་མི་འདྲ་བོ་གཉིས་འོངས་པ་ལ་འགལ་བ་ཅུང་ཟད་ཀྱང་མེད་པ་ནི་སངས་རྒྱས་བཅོམ་ལྡན་འདས་ཉག་གཅིག་གི་ཁྱད་ཆོས་སུ་འདུག་པ་ལ། ཞེས་སོགས་གསུངས་པའི་ཕྱིར་རོ། །འོ་ན་སཾངས་རྒྱས་ཀྱི་ཛཾ་ལྟ་ཇི་སྙེད་གཉིས་ཅིག་ཆར་དུ་མཁྱེན་པ་དེ་ཅིག་ཤོས་དངོས་སུ་རྟོགས་པའི་ཤུགས་ལ་ཅིག་ཤོས་རྟོགས་པ་ཡིན་ནམ་ཞེ་ན། མི་སྣང་ཡང་ཤུགས་ལ་རྟོགས་པའི་རྣམ་མཁྱེན་མེད་པར་ཐལ། སྟོབས་བཅུའི་སྐབས་སུ་མདོ་ལས་རྣམ་མཁྱེན་གྱི་ཡུལ་མཁྱེན་ཚུལ་བཤད་པ་མངོན་གྱུར་ལ་དགོངས་པ་སོགས་ལུང་དང་བཅས་པ་གོང་དུ་བཤད་ཟིན་པ་དེའི་ཕྱིར་རོ། །རྣམ་མཁྱེན་གྱིས་རྣམ་མཁྱེན་རང་ཉིད་གཉིས་སྣང་ནུབ་པས་སམ་གཉིས་སྣང་དང་བཅས་པས་གཟིགས་ཤེ་ན། དེས་དེ་གཉིས་སྣང་ནུབ་པའི་ཚུལ་གྱིས་མ་གཟིགས་ཏེ། རྣམ་མཁྱེན་གྱིས་རྣམ་མཁྱེན་གཉིས་སྣང་ནུབ་པའི་སྒོ་ནས་གཟིགས་ན་དོན་དམ་བདེན་པར་འགྱུར་བར་བཟློག་ཏུ་མེད་པའི་ཕྱིར། དེར་ཐལ། བློ་དེའི་ངེས་ངོར་ཆོས་གང་ཡང་ཡོད་པར་མི་རྙེད་པ་དང་ཡུལ་ཡུལ་ཅན་གྱི་སྣང་བ་དང་། དོན་སྤྱིའི་སྣང་བ་དང་། བདེན་གྲུབ་ཀྱི་སྣང་བ་དང་། ཡོད་མེད་ཡིན་མིན་སོགས་གང་གི་སྣང་བ་མི་འཆར་བ་ནི་གཉིས་སྣང་ནུབ་པའི་དོན་གང་ཞིགདེ་འདྲ་ལ་དོན་དམ་བདེན་པ་ལས་གཞན་མེད་པའི་ཕྱིར། དང་པོ་གང་ཞིགགྲུབ་སྟེ། སྤྱིར་གཉིས་སྣང་ལ་བློའི་ངེས་ངོར་རྙེད་སྣང་ཡོད་པ་ཅན་གྱི་ཆོས་ཀུན་རྫོབ་ཀྱི་གཉིས་སྣང་དང་། ཡུལ་ཡུལ་ཅན་གྱི་གཉིས་སྣང་དང་། དོན་སྤྱིའི་གཉིས་སྣང་དང་། བདེན་གྲུབ་ཀྱི་གཉིས་སྣང་སོགས་དུ་མ་ཡོད་པ་གང་ཞིགགཉིས་སྣང་ནུབ་པ་ལ་དེ་དག་ཐམས་ཅད་དང་བྲལ་དགོས་ཀྱི་ཡུལ་ཡུལ་ཅན་གཉིས་སུ་སྣང་བ་མེད་པ་ཙམ་གྱིས་མི་ཆོག་པའི་ཕྱིར་རོ། །དེས་ན་རྣམ་མཁྱེན་གྱིས་རྣམ་མཁྱེན་དེ་གཉིས་སྣང་དང་བཅས་པའི་ཚུལ་གྱིས་རྟོགས་པ་ཡིན་ཏེ། དེས་དེ་རྟོགས་པ་ལ་ཡུལ་ཡུལ་ཅན་ཐ་དད་ཀྱི་གཉིས་སྣང་དང་དོན་སྤྱི་སོགས་ཀྱི་གཉིས་སྣང་མེད་ཀྱང་དེས་དེ་ཀུན་རྫོབ་ཀྱི་གཉིས་སྣང་དང་བཅས་པའི་ཚུལ་གྱིས་རྟོགས་པའི་ཕྱིར་རོ། །གཞན་ཡང་རྣམ་མཁྱེན་གྱིས་ཡུལ་གང་སྣང་ནས་མཁྱེན་པ་དེ་ཡང་རྣམ་བཅས་ཀྱི་སྒོ་ནས་མཁྱེན་པ་ཡིན་ཏེ། རྩ་བར། དེ་ཚེ་དེ་རྣམས་སྟེན་ལས་དེ་ཡི་དེ་ཉིད་རྟོགས་པ་ཉིད་ཡིན་ཏེ། །ཇི་ལྟར་སེམས་ནི་གང་གི་རྣམ་པ་ཅན་དུ་འགྱུར་བ་དེ་ཡིན་ཡུལ། །དེ་ཡོངས་ཤེས་པ། ཞེས་དང་། རང་འགྲེལ་ལས། འདི་ན་བུམ་འཛིན་ཤེས་པ་ནི་བུམ་པའི་རྣམ་པ་དེའི་རྗེས་སུ་བྱེད་པ་ཉིད་འཛིན་པ་ན་བུམ་འཛིན་རྣམ་པར་ཤེས་པས་ཡུལ་བུམ་པ་རིག་གོ། ཞེས་བརྗོད་དོ། །ཞེསཾ་སོགས་གསུངས་པའི་ཕྱིར། དེསཾ་ན་རྣམ་མཁྱེན་གྱིསཾ་རྣམ་མཁྱེན་མཁྱེན་ཚུལཾ་ནི། རང་ཉིད་ལ་རང་ཉིད་ཀྱི་རྣམ་པ་ཤར་ནས་དངོས་སུ་མཁྱེན་པ་ཡིན་ཏེ། རྣམ་མཁྱེན་གྱིས་རྣམ་མཁྱེན་གཟིགས་པའི་ངོར་རང་དང་གྲུབ་བདེ་དབྱེར་མེད་ཀྱི་ཡོན་ཏན་མཐའ་དག་སོ་སོར་སྣང་བའི་ཚུལ་གྱིས་རྟོགས་པའི་ཕྱིར། ཁྱབ་སྟེ། རང་དང་གྲུབ་བདེ་དབྱེར་མེད་ཀྱི་རང་གི་གདགས་གཞི་སོགས་སྣང་བ་དང་རྟོགས་པས་རང་ཉིད་སྣང་བ་དང་རྟོགས་པས་གོ་ཆོད་པ་གོང་དུ་བསྒྲུབས་ཟིན་པ་དེའི་ཕྱིར་རོ། །འཇིག་རྟེན་ཤེས་ངོའི་ཡང་ལོག་གཉིས་དང་རབ་རིབ་ཀྱིས་བསླད་པ་ཡོད་མེད་བཞི་ལ། གནོད་ཚུལ་དང་མི་གནོད་ཚུལ་བཤད་པའི་རྒྱུ་མཚན་ཡོད་དེ། དེ་དག་གི་ཐ་སྙད་འཇོག་ཚེ་དེ་བཞི་རིགས་ཤེས་ཀྱིས་མི་རྙེད་ཀྱང་རིགས་ཤེས་ཀྱིས་མི་གནོད་ལ། ཐ་སྙད་ཤེས་པས་མི་རྙེད་ན་གནོད་པ་དང་། དོན་དམ་འཇོག་ཚེ་དོན་དམ་ཐ་སྙད་པའི་དབང་པོ་དྲུག་གིས་མི་རྙེད་ཀྱང་མི་གནོད་ལ། རིགས་ཤེས་ཀྱིས་མི་རྙེད་ན་གནོད་པའི་ཚུལ་ཤེས་པའི་ཆེད་དུ་འཇིག་རྟེན་ཤེས་ངོའི་ལོག་པ་དེ་འཕྲལ་གྱི་འཁྲུལ་རྒྱུས་མ་བསླད་པའི་ཤེས་པས་མི་རྙེད་ཀྱང་དེས་བསླད་པའི་བློ་དེའི་ངོར་ཤེས་ངོའི་ལོག་པ་དེ་ཡོད་པ་ལ་མི་གནོད་པའི་ཚུལ་སོགས་བཤད་པ་ཡིན་པའི་ཕྱིར་ཏེ། དེ་དག་རིགས་འགྲེ་སྦྱར་རུང་བའི་ཕྱིར་རོ། །སྐབས་འདིར་ཐ་སྙད་དུ་ཡོད་པ་ཞེས་པའི་དོན་ཡོད་དེ། བུམ་པ་ལྟ་བུའི་དོན་དེ་ཐ་སྙད་ལ་གྲགས་ཤིང་གྲུབ་པ་དེ་ལ་ཐ་སྙད་པའི་ཚད་མ་དང་རིགས་ཤེས་གང་གིས་མི་གནོད་པ་དེ་ཐ་སྙད་དུ་ཡོད་པའི་དོན་ཡིན་པའི་ཕྱིར། དེར་ཐལ། ཐ་སྙད་དུ་ཡོད་པ་དེ་འཇིག་རྟེན་ཐ་སྙད་ཤེས་པ་ལ་གྲགས་པ་ཡང་ཡིན་དགོས། ལས་འབྲས་མེད་པ་ལྟ་བུ་ཐ་སྙད་འགའ་ཞིག་ལ་གྲགས་ཀྱང་དེ་ཙམ་གྱིས་མི་ཆོག་པར་བུམ་པ་ལྟ་བུ་ཐ་སྙད་ཚད་མས་མི་གནོད་པ་ཞིག་ཀྱང་དགོས་ལ། བུམ་པ་རང་བཞིན་གྱིས་གྲུབ་པ་དེ་ཐ་སྙད་ལ་ཡང་གྲགས་ལ་ཐ་སྙད་ཚད་མས་མི་གནོད་པ་ཡང་ཡིན་ཀྱང་དེ་ལ་རིགས་ཤེས་ཀྱི་གནོད་པ་ལྟ་བུ་རིགས་ཤེས་ཀྱིས་ཀྱང་མི་གནོད་པ་ཞིག་དགོས་པའི་ཕྱིར་རོ། །དབྱེ་བའི་རྩོད་སྤོང་ནི། ཁ་ཅིག་བུམ་པའི་ཆོས་ཉིད་དང་ཀ་པའི་ཆོས་ཉིད་ལ་སོགས་པའི་ཆོས་དབྱིངས་ཀུན་ཕན་ཚུན་ཡིན་ཁྱབ་མཉམ་ཡིན་ནམ། ཡིན་ན་དོན་དམ་བདེན་པ་ལ་གཉིས་སུ་དབྱེ་སོགས་བཤད་པ་མི་འཐད་ལ། མིན་ན་མདོ་ལས་ཆོས་དབྱིངས་དབྱེར་མེད་པར་བཤད་པ་མི་འཐད་དོ་ཞེ་ན། བུམ་པའི་ཆོས་ཉིད་དང་ཀ་བའི་ཆོས་ཉིད་སོགས་ཆོས་དབྱིངས་ཡིན་ཁྱབ་མཉམ་གཏན་མ་ཡིན་ཞིང་། མདོ་ལས། ཆོས་ཐམས་ཅད་དབྱེར་མེད་དུ་བཤད་པ་མི་འགལ་ཏེ། ཀ་བུམ་ལ་སོགས་པའི་ཆོས་ཅན་རྣམས་ཐ་དད་པ་དག་ལ་ངོ་བོ་རིགས་མི་འདྲ་བའི་དབྱེ་བ་དུ་མ་ཡོད་ཀྱང་། དེ་དག་གི་ཆོས་དབྱིངས་རྣམས་ནི་བདེན་སྟོང་གི་ཆ་ཁོ་ནར་རིགས་གཅིག་པ་ལས་རིགས་མི་འདྲ་བའི་དབྱེ་བ་མེད་པའི་ཆོས་དབྱིངས་དབྱེར་མེད་དུ་བཤད་པའི་ཕྱིར་རོ། །གསུམ་པ་རྩ་བའི་རྩོད་སྤོང་ལ། ཀུན་རྫོབ་པ་ཆ་བཅས་སམ་ཀུན་རྫོབ་ཀྱི་ཆ་བཅས་ཡིན་ན་རང་ཉིད་མངོན་སུམ་དུ་སྣང་བའི་བློ་ལ་གཉིས་སྣང་དང་བཅས་པ་ཡིན་པར་ཐལ། ཀུན་རྫོབ་ཡིན་ན་གཉིས་སྣང་དང་བཅས་པ་ཡིན་པའི་ཁྱབ་པའི་ཕྱིར། འདོད་ན། རྡུལ་ཕྲ་རབ་གཅིག་ཆོས་ཅན། གཉིས་སྣང་དང་བཅས་པ་ཡིན་པར་ཐལ། ཀུན་རྫོབ་པ་ཆ་བཅས་གཅིག་ཡིན་པའི་ཕྱིར། འདོད་ན། རྡུལ་ཕྲ་རབ་ཆོས་ཅན། ཁྱོད་གཉིས་སུ་སྣང་བར་ཐལ། ཁྱོད་གཉིས་སྣང་དང་བཅས་པ་ཡིན་པའི་ཕྱིར་ན་མ་ཁྱབ་སྟེ། བུམ་སོགས་གཉིས་སྣང་དང་བཅས་པ་ཡིན་པ་ཡིན་ཞེས་པ་ནི་དེ་དག་མངོན་སུམ་དུ་སྣང་བའི་བློ་ལ་ཡུལ་ཡུལ་ཅན་གཉིས་སུ་སྣང་བ་ཡོད་པས་དེ་འདྲའི་གཉིས་སྣང་དང་བཅས་པར་སྣང་རྒྱུའི་ཆོས་ཡིན་ཞེས་པ་ཡིན་པའི་ཕྱིར། མ་ཁྱབ་མཚམས་སུ་འདོད་མི་ནུས་ཏེ། ཁྱོད་གཅིག་ཏུ་སྣང་པའི་ཕྱིར། དེར་ཐལ། གཅིག་ཏུ་སྣང་རྒྱུའི་ཀུན་རྫོབ་ཡོད་པའི་ཕྱིར་ཏེ། བུམ་པ་ཡིན་པའི་ཕྱིར་རོ། །ཡང་ཁོ་ན་རེ། རྣམ་མཁྱེན་དེ་ཇི་ལྟ་བ་ལ་ལྟོས་ཏེ་རྣམ་པ་ཐམས་ཅད་མཁྱེན་པའི་ཡེ་ཤེས་ཡིན་པར་ཐལ། རྣམ་མཁྱེན་གྱིས་ཇི་ལྟ་བ་གཟིགས་པའི་དུས་ན་ཡང་ཤེས་བྱའི་རྣམ་པ་ཐམས་ཅད་མཁྱེན་པའི་ཕྱིར་ན་མ་ཁྱབ། རྟགས་དེར་ཐལ། དེས་ཇི་ལྟ་བ་གཟིགས་པའི་དུས་སུ་ཇི་ལྟ་བ་ལ་གཉིས་སྣང་ནུབ་པ་དང་། ཇི་སྙེད་པ་ལ་གཉིས་སྣང་མ་ནུབ་པ་གཉིས་ཀ་ཡིན་པའི་ཕྱིར། དེར་ཐལ། དེས་བདེན་གཉིས་གཟིགས་ཚེ་བདེན་གཉིས་སོ་སོར་གཟིགས་ཚུལ་འགལ་ཡང་ཡེ་ཤེས་གཅིག་ཡིན་ཀྱང་བདེན་པ་གཉིས་ཀ་གཟིགས་པ་མི་འགལ་བ་སངས་རྒྱས་ཀྱི་ཁྱད་ཆོས་ཡིན་པའི་ཕྱིར། དེར་ཐལ། རྣམ་མཁྱེན་གཅིག་གིས་བདེན་གཉིས་ཅིག་ཆར་གཟིགས་ཚེ་ཇི་ལྟ་བ་གཟིགས་ངོར་ཇི་སྙེད་པ་མ་གཟིགས་ཤིང་ཇི་སྙེད་པ་རྣམས་ཇི་ལྟ་བར་མ་གཟིགས། ཇི་སྙེད་པ་གཟིགས་ངོར་ཇི་ལྟ་བ་མ་གཟིགས་ཤིང་ཇི་ལྟ་བ་རྣམས་ཇི་སྙེད་པར་མ་གཟིགས་པས་རྣམ་མཁྱེན་གྱིས་བདེན་གཉིས་གཟིགས་ཚུལ་འགལ་ཡང་ཡེ་ཤེས་གཅིག་ཡིན་ཀྱང་བདེན་གཉིས་ཅིག་ཆར་གཟིགས་རུང་བ་མི་འགལ་ཞིང་ཡེ་ཤེས་གཅིག་གིས་གཉིས་སྣང་ནུབ་མ་ནུབ་གཉིས་ཀྱི་སྒོ་ནས་བདེན་གཉིས་སོ་སོར་གཟིགས་མི་རུང་བ་མ་ཡིན་པ་ནི་སངས་རྒྱས་ཉག་གཅིག་གི་ཁྱད་ཆོས་ཡིན་པའི་ཕྱིར། རྩ་བར་འདོད་མི་ནུབ་ཏེ། རྣམ་མཁྱེན་དེ་ཇི་ལྟ་བ་ལ་ལྟོས་ཏེ་ཇི་སྙེད་པ་མཁྱེན་པའི་ཡེ་ཤེས་མ་ཡིན་པའི་ཕྱིར། དེར་ཐལ། ཇི་ལྟ་བ་ལ་ལྟོས་ཞེས་པ་ནི་ཇི་ལྟ་བ་ཡིན་པ་ལ་མཐོང་ནས་ཞེས་པ་ལྟ་བུ་ཡིན་ལ། དེ་ལྟར་ན་བུམ་པ་སོགས་ཇི་ལྟ་བའི་དོན་དམ་བདེན་པ་ལ་མཐོང་ནས་རྣམ་མཁྱེན་གྱིས་ཆོས་ཐམས་ཅད་མཁྱེན་པ་མ་ཡིན་པའི་ཕྱིར། དེར་ཐལ། ཆོས་རྣམས་ཀྱི་ནང་ནས་བདེན་སྟོང་དེ་ཇི་ལྟ་བ་ལ་བཞག་རུང་ཡང་བུམ་པ་ཇི་ལྟ་བ་ལ་བཞག་ཏུ་མེད་པ་ལྟར་ཇི་ལྟ་བ་ལ་ཆོས་ཐམས་ཅད་བཞག་ཏུ་མེད་པའི་ཕྱིར། དེར་ཐལ། རྣམ་མཁྱེན་དེ་ཇི་ལྟ་བ་ལ་ལྟོས་ནས་གཉིས་སྣང་ཐམས་ཅད་ནུབ་པའི་མཁྱེན་པ་ཡིན་པ་གང་ཞིག་ཆོས་ཐམས་ཅད་ལ་ནི་གཉིས་སྣང་མ་ནུབ་པའི་ཕྱིར་རོ། །ཡང་ཁོ་ན་རེ། བདེན་འཛིན་ཆོས་ཅན། རྟགས་ཀྱི་དགག་བྱ་མ་ཡིན་པ་མ་ཟད་དོན་དམ་དཔྱོད་པའི་རིགས་པས་དགག་བྱ་མ་ཡིན་པར་ཐལ། དེ་ལ་དོན་དམ་དཔྱོད་པའི་རིགས་པས་མི་གནོད་པའི་ཕྱིར། མ་གྲུབ་ན། དེར་ཐལ། བདེན་འཛིན་དེ་ཐ་སྙད་ཚད་མས་གྲུབ་པའི་ཆོས་ཡིན་པའི་ཕྱིར་ན་མ་ཁྱབ་སྟེ། ཐ་སྙད་ཚད་མས་གྲུབ་པའི་ཆོས་དེ་ལ་བུམ་པ་དང་བུམ་འཛིན་ཤེས་པ་ལྟ་བུ་དོན་དམ་དཔྱོད་པའི་རིགས་པས་མི་གནོད་པ་ཡང་ཡོད། བདེན་འཛིན་དང་བུམ་པ་རྟག་འཛིན་ལྟ་བུ་རིགས་པས་གནོད་པ་ཡང་ཡོད་པའི་ཕྱིར། དེ་ལ་ཁོ་ན་རེ། གོང་གི་མ་ཁྱབ་འཚམས་སུ་ཁྱབ་པར་ཐལ། དོན་དམ་དཔྱོད་བྱེད་ཀྱི་རིགས་ཤེས་དང་ཐ་སྙད་ཚད་མ་གཉིས་ཕན་ཚུན་གཅིག་གི་གཅིག་གྲུབ་ཆ་ལ་མི་གནོད་པའི་ཕྱིར་ན་ཡང་མ་ཁྱབ་སྟེ། དོན་དམ་དཔྱོད་པའི་རིགས་ཤེས་ཀྱིས་བདེན་འཛིན་བདེན་མེད་དུ་གྲུབ་པ་ལ་བདེན་འཛིན་ཡོད་པར་གྲུབ་པའི་ཐ་སྙད་ཚད་མས་མི་གནོད། ཐ་སྙད་ཚད་མས་བདེན་འཛིན་ཡོད་པར་གྲུབ་པ་ཡིན་ཞིང་། དེས་གྲུབ་པའི་བདེན་འཛིན་ཡོད་པ་ཙམ་རིགས་ཤེས་ཀྱིས་མི་འགོག་པས་དེ་ཡོད་པ་ཙམ་ལ་རིགས་ཤེས་ཀྱིས་མི་གནོད་པས་གཅིག་གིས་གཅིག་གི་གྲུབ་ཆ་ལ་མི་གནོད་ཀྱང་། རིགས་ཤེས་ཀྱི་བདེན་འཛིན་གྱི་ཞེན་ཡུལ་བཀག་པའི་སྒོ་ནས་གནོད་པ་གང་ཞིགབདེན་འཛིན་ཀྱི་ཞེན་ཡུལ་ནི་ལོག་ཤེས་ཙམ་གྱིས་གྲུབ་པ་ཡིན་གྱི་ཐ་སྙད་ཚད་མས་ཀྱང་མ་གྲུབ་པའི་ཕྱིར། དེས་ན་དོན་དམ་དཔྱོད་པའི་རིགས་ཤེས་ཆོས་ཅན། ཁྱོད་ཀྱིས་བདེན་འཛིན་ཡོད་པ་མི་འགོག་ཀྱང་བདེན་འཛིན་འགོག་སྟེ། བདེན་འཛིན་གྱི་ཞེན་ཡུལ་བཀག་པའི་སྒོ་ནས་བདེན་འཛིན་ལ་གནོད་པ་བྱས་ཏེ་མཐར་བདེན་འཛིན་ཡུལ་མེད་དུ་བྱེད་པའི་ཕྱིར། འདི་ལམ་རིམ་གྱི་དགག་བྱ་ངོས་འཛིན་གྱི་དགོངས་པ་ཡིན་པས་རྒྱས་པར་དེར་ལྟོས་ཤིགཡང་ཁོ་ན་རེ། ཐལ་འགྱུར་བའི་ལུགས་ལ་རྟ་རྟར་སྣང་བ་དང་། སྒྱུ་མའི་རྟ་རྟར་སྣང་བ་གཉིས་ལ་བདེན་རྫུན་གྱི་ཁྱད་པར་མེད་པར་ཐལ། རྟ་དང་སྒྱུ་མའི་རྟ་གཉིས་སྣང་བ་ལྟར་མ་གྲུབ་པ་ལ་ཁྱད་པར་ཅུང་ཟད་ཀྱང་མེད་པའི་ཕྱིར་ན་མ་ཁྱབ། རྟགས་གྲུབ་སྟེ། རྟ་དང་སྒྱུ་མའི་རྟ་སྣང་ཚུལ་གཉིས་ཀ་ལ་བདེན་འཛིན་གྱིས་མ་བསླད་པ་ཅུང་ཟད་ཀྱང་མེད་པ་རྣམ་བཤད་ལས་བཤད་པའི་ཕྱིར། དེར་ཐལ། དེ་གཉིས་ཀ་རང་བཞིན་གྱིས་གྲུབ་པར་སྣང་བ་ལ་ཁྱད་པར་མེད་པའི་ཕྱིར། རྩ་བར་འདོད་མི་ནུས་ཏེ། རྟ་རྟར་སྣང་གཞིའི་གཙོ་བོ་རྟ་ཐ་སྙད་ཚད་མས་གྲུབ་ལ། སྒྱུ་མའི་རྟ་རྟར་སྣང་གཞིའི་གཙོ་བོ་སྒྱུ་མའི་རྟ་རྟར་གྲུབ་པ་དེ་ཐ་སྙད་ཚད་མས་མ་གྲུབ་པའི་ཕྱིར། སྐབས་གང་དུ་སྣང་གཞིའི་གཙོ་བོ་ནི་བློ་དེའི་ངེས་ངོར་བཟུང་བའོ། །འདི་ལམ་ཁྲིད་འཇམ་དཔལ་ཞལ་ལུང་གི་དགོངས་པའོ། །ཡང་ཁོ་ན་རེ། གཟུགས་མེད་པ་ཆོས་ཅན། གཟུགས་ཀྱི་གནས་ལུགས་ཡིན་པར་ཐལ། བར་ཆད་མེད་ལམ་གྱི་ངོར་གཟུགས་མེད་པ་གཟུགས་ཀྱི་གནས་ལུགས་ཡིན་པའི་ཕྱིར་ན། འདི་སྦྱོར་ལུགས་སྐྱོན་ཅན་ཡིན་ཀྱང་མ་ཁྱབ། ཡང་ཁོ་ན་རེ། བར་ཆད་མེད་ལམ་གྱི་ངོར་སྤྲོས་པ་མ་ལོག་པར་ཐལ། བར་ཆད་མེད་ལམ་གྱི་ངོར་ཡོད་པ་ཡོད་པའི་ཕྱིར་ན་མ་ཁྱབ་སྟེ། བར་ཆད་མེད་ལམ་གྱི་ངོར་ཡོད་པ་ཡིན་ན་ཆོས་དབྱིངས་ཡིན་པས་ཁྱབ། བར་ཆད་མེད་ལམ་གྱི་ངོའི་ཆོས་དབྱིངས་ཡིན་ན་སྤྲོས་བྲལ་ཡིན་པས་ཁྱབ་པའི་ཕྱིར་རོ། །ཡང་ཁོ་ན་རེ། ཐལ་འགྱུར་བའི་སྐབས་འདིར་མངོན་སུམ་ཡིན་ན་ཁྱོད་ལ་ཤུགས་རྟོགས་མེད་པས་ཁྱབ་པར་ཐལ། སངས་རྒྱས་ཀྱི་མངོན་སུམ་ལ་ཤུགས་རྟོགས་མེད་པར་རྣམ་བཤད་ལས་གསུངས་པའི་ཕྱིར། མ་ཁྱབ་སྟེ། རྣམ་བཤད་ལས་དེ་ལྟར་གསུངས་པ་ནི་སངས་རྒྱས་ཀྱི་མངོན་སུམ་ཚད་མ་ལ་ཆོས་ཀུན་མངོན་དུ་མ་གྱུར་པ་གཅིག་ཀྱང་མེད་པས་དེ་ལ་ཤུགས་རྟོགས་མི་རུང་ཞེས་པའི་དོན་ཡིན་གྱི་མངོན་སུམ་སྤྱིའི་སྐབས་མ་ཡིན་པའི་ཕྱིར། རྩ་བར་འདོད་ན། འོ་ན། འདུས་བྱས་མི་རྟག་པ་མངོན་སུམ་དུ་རྟོགས་པའི་མཐོང་ལམ་དང་། གཟུགས་སྒྱུ་མ་ལྟར་མངོན་སུམ་དུ་རྟོགས་པའི་མཐོང་ལམ་གཉིས་རེ་རེ་ནས་ཆོས་ཅན། ཁྱོད་ཀྱི་ཤུགས་རྟོགས་མེད་པར་ཐལ། ཁྱོད་མངོན་སུམ་དུ་ཚད་མ་ཡིན་པའི་ཕྱིར། འཁོར་གསུམ། འདོད་མི་ནུས་ཏེ། ཁྱོད་ཀྱི་ཤུགས་གཞལ་ཡོད་པའི་ཕྱིར། དེར་ཐལ། ཁྱོད་མེད་དགག་ཤུགས་ལ་འཕེན་པའི་མ་ཡིན་དགག་གི་ཆོས་གཅིག་དངོས་སུ་རྟོགས་པའི་སློབ་པའི་མངོན་སུམ་ཡིན་པའི་ཕྱིར། དེར་ཐལ། འདུས་བྱས་རྟག་སྟོང་དེ་སྔ་མའི་ཤུགས་གཞལ་དང་། གཟུགས་བདེན་སྟོང་དེ་ཕྱི་མའི་ཤུགས་གཞལ་ཡིན་པའི་ཕྱིར་རོ།།བཞི་པ་བཀག་པ་ལ་འཇིག་རྟེན་གྱི་གནོད་པ་ལ་གནོད་བྱེད་བསྟན་པ་ནི། དངོས་སྨྲ་ཁྱེད་ཅག་གིས་གཞན་སྐྱེ་ཞེས་བྱ་བ་རྒྱུ་རང་བཞིན་གྱིས་གྲུབ་པའི་གཞན་ལས་འབྲས་བུ་རང་བཞིན་གྱིས་གྲུབ་པའི་གཞན་སྐྱེ་བ་བཀག་པ་ལ། འཇིག་རྟེན་རང་དགའ་བས་རྒྱུ་འབྲས་རང་བཞིན་གྱིས་གྲུབ་པའི་གཞན་ལས་སྐྱེ་བར་མཐོང་བ་དེས་གནོད་ཅེས་ཟེར་བ་ལྟར་ཡིན་ན་རྒྱུ་འབྲས་རང་བཞིན་གྱིས་གྲུབ་པའི་གཞན་ལས་མི་སྐྱེ་བ་དེ་རྒྱུ་གཞན་འབྲས་གཞན་སྐྱེ་བའི་གནས་ལུགས་མཐར་ཐུག་གམ་དེ་ཁོ་ན་ཉིད་མ་ཡིན་པར་འཇིག་རྟེན་རང་དགའ་བའི་རྒྱུ་རང་བཞིན་གྱིས་གྲུབ་པའི་གཞན་ལས་འབྲས་བུ་གཞན་སྐྱེ་བར་མཐོང་བ་དེ་རྒྱུ་གཞན་ལས་འབྲས་བུ་གཞན་སྐྱེ་བའི་གནས་ལུགས་སམ་དེ་ཁོ་ན་ཉིད་དང་། བུམ་པ་རང་བཞིན་གྱིས་སྟོང་པ་དེ་བུམ་པའི་དེ་ཁོ་ན་ཉིད་མ་ཡིན་པར་འཇིག་རྟེན་རང་དགའ་བས་བུམ་པ་རང་བཞིན་གྱིས་གྲུབ་པར་མཐོང་བ་ལྟར་བུམ་པ་རང་བཞིན་གྱིས་གྲུབ་པ་དེ་བུམ་པའི་གནས་ལུགས་མཐར་ཐུག་ཡིན་དགོས་པ་སོགས་ཡིན་ལ། 
 གལ་ཏེ་དེ་ལྟར་དུ་རྒྱུ་འབྲས་ལ་སོགས་པའི་གནས་ཚུལ་ཡང་དག་པ་དེ་འཇིག་རྟེན་རིང་དགའ་བའི་ཇི་ལྟར་མཐོང་བ་ལྟར་ཡིན་ཞིང་། རྒྱུ་འབྲས་ལ་སོགས་པ་རྣམས་ཀྱི་རང་གི་རང་བཞིན་ཇི་ལྟར་དེ་ཁོ་ན་ཉིད་ལ་འཇིག་རྟེན་རང་དགའ་བའི་མཐོང་བ་དེ་ཚད་མ་ཡིན་ན་ནི། འཇིག་རྟེན་རང་དགའ་བ་རྣམས་ཀྱིས་རྒྱུ་འབྲས་ལ་སོགས་པའི་རང་གི་རང་བཞིན་མཐོར་ཐུག་ཇི་ལྟར་དུ་གྲུབ་པའི་དེ་ཁོ་ན་ཉིད་དེ་མངོན་སུམ་དུ་མཐོང་བ་དེ་རྟོགས་པ་དང་། དེ་ཡང་ཐོག་མེད་ནས་རྟོགས་པ་ཡིན་པས་འཇིག་རྟེན་རང་དགའ་བོ་རྣམས་ཀྱིས་མ་རིག་པ་སྤངས་ཟིན་པར་ཁས་བླངས་དགོས་ལ། དེ་ལྟར་རྒྱུ་འབྲས་ལ་སོགས་པའི་ཆོས་རྣམས་ཀྱི་དེ་ཁོ་ན་ཉིད་མངོན་སུམ་དུ་རྟོགས་པ་ལ་འཕགས་པ་གཞན་གྱིས་ཅི་དགོས་ཏེ་མི་དགོས་པར་ཐལ། འཇིག་རྟེན་རང་དགའ་བས་ཀྱང་དེ་ཁོ་ན་ཉིད་མངོན་སུམ་དུ་རྟོགས་པའི་ཕྱིར། འཕགས་པའི་ལམ་འཚོལ་བ་ཡིན་ཀྱང་ཅི་ཞིག་བྱ་བ་སྟེ་དགོས་པ་མེད་པར་ཐལ། འཕགས་ལམ་མི་དགོས་བར་འཇིག་རྟེན་རང་དགའ་བའི་བློས་ཀྱང་དེ་ཁོ་ན་ཉིད་མངོན་སུམ་དུ་མཐོང་བའི་ཕྱིར་རོ། །དེས་ན་འཇིག་རྟེན་རང་དགའ་བའི་བླུན་པོ་ནི་རྒྱུ་འབྲས་ལ་སོགས་པའི་གནས་ལུགས་མཐར་ཐུག་པའི་དེ་ཁོ་ན་ཉིད་ལ་ཚད་མར་རིགས་པོའང་མ་ཡིན་ཏེ། རྒྱུ་འབྲས་ལ་སོགས་པའི་གནས་ལུགས་དེ་ཁོ་ན་ཉིད་ནི་བླུན་པོ་དེ་དག་གི་མཐོང་བ་ལྟརཾ་མ་ཡིན་པའི་ཕྱིར་ཏེ། དེ་དག་གིས་རྒྱུ་འབྲས་སོགས་ཀྱི་རང་རང་གི་གནས་ལུགས་ནི་རང་བཞིན་གྱིས་གྲུབ་པར་གནས་པར་མཐོང་བ་གང་ཞིགརང་བཞིན་གྱིས་གྲུབ་པ་གཞི་མ་གྲུབ་པའི་ཕྱིར་རོ། །དེའི་ཕྱིར་རྒྱུ་འབྲས་ལ་སོགས་པའི་རང་རང་གི་རང་བཞིན་དེ་གྲུབ་ཚུལ་ཇི་ལྟར་དུ་གྲུབ་པའི་དེ་ཁོ་ན་ཉིད་ལ་དཔྱོད་པའི་སྐབས་སུ་ནི། 
 དེ་ཁོ་ན་ཉིད་ལ་རྣམ་པ་ཀུན་ཏུ་སྟེ་རྣམ་པ་ཐམས་ཅད་དུ་འཇིག་རྟེན་རང་དགའ་བ་དེ་ཚད་མའི་མི་བསླུ་བ་མིན་པ་དེ་ཡི་ཕྱིར་ན། རྒྱུ་འབྲས་གཞན་གྱི་དེ་ཁོ་ན་ཉིད་ནི་རྒྱུ་འབྲས་རང་བཞིན་གྱིས་གྲུབ་པའི་གཞན་མིན་པ་སྟེ། དེ་ལ་སོགས་པའི་ཆོས་རྣམས་ཀྱི་དེ་ཁོ་ན་ཉིད་ལ་དཔྱོད་པའི་སྐབས་སུ་འཇིག་རྟེན་རང་དགའ་བས་རྒྱུ་རང་བཞིན་གྱིས་གྲུབ་པའི་གཞན་ལས་འབྲས་བུ་སྐྱེ་བར་མཐོང་བས་རྒྱུ་རང་བཞིན་གྱིས་གྲུབ་པའི་གཞན་ལས་འབྲས་བུ་སྐྱེ་བ་བཀག་པ་སོགས་ལ་ཅུང་ཟད་ཀྱང་གནོད་པ་མེད་དོ། །འཇིག་རྟེན་རང་དགའ་བས་མཐོང་བ་དེ་ཆོས་ཀྱི་གནས་ཚུལ་དེ་ཁོ་ན་ཉིད་དང་འགལ་བ་ཡིན་པའི་ཕྱིར་རོ། །འདིར་ཁ་ཅིགརྣམ་ཀུན་འཇིག་རྟེན་ཚད་མིན་ཞེས་པས་ཐལ་འགྱུར་བས་ཚད་མ་མི་འདོད་པར་སྟོན་པས་ན་ལུགས་དེ་ཡང་དག་པ་མིན་ནོ་ཞེས་སྨྲ་བ་དང་། ཁ་ཅིག་གིས་ཚད་མ་མི་འདོད་པའི་ལུགས་དེ་ལ་སོགས་སོ་ཞེས་སྨྲ་བ་གཉིས་ཀས་སློབ་དཔོན་གྱིས་བཞེད་པ་མ་རྟོགས་པ་ཡིན་ཏེ། སློབ་དཔོན་གྱིས་འཇིག་རྟེན་རང་དགའ་བའི་མཐོང་བ་དེ་དེ་ཁོ་ན་ཉིད་ལ་ཚད་མ་རྣམ་པ་ཀུན་ཏུ་མིན་ཞེས་བསྟན་པ་ཡིན་གྱི་སྤྱིར་ཚད་མ་མེད་པར་བསྟན་པ་མིན་ཀྱང་ཁོ་རང་གིས་སྤྱིར་ཚད་མ་མི་བཞེད་པར་གོ་འདུག་པའི་ཕྱིར་རོ། །༈ལྔ་པ་འཇིག་རྟེན་གྱི་གནོད་པས་གནོད་ཚུལ་བསྟན་པ་ནི། འོ་ན་དོན་ཇི་ལྟ་བུ་ལ་འཇིག་རྟེན་གྱིས་མཐོང་བས་གནོད་ཅེ་ན། དགག་བྱ་འགའ་ཞིག་བཀག་པ་ལ་འཇིག་རྟེན་གྱིས་མཐོང་བས་གནོད་པ་ཡང་དུ་མ་ཡོད་དེ། བུམ་པ་དང་བུམ་པ་རྫས་ཡིན་པ་ལྟ་བུ་འཇིག་རྟེན་ན་གྲགས་ཤིང་དོན་ལ་གྲུབ་པའི་དོན་ནི། 
 གལ་ལྟེ་སེལ་བ་སྟེ་བཀག་ན་དེ་ནི་འཇིག་རྟེན་གྲོགས་ཉིད་ཀྱིས་ཏེ་འཇིག་རྟེན་ན་གྲགས་པ་ཉིད་ཡིན་པས་སེལ་མཁན་གྱིས་གང་ཟག་དེ་ལ་འཇིག་རྟེན་གྱིས་གནོད་པར་འགྱུར་བའི་ཕྱིར་ཏེ། དཔེར་ན་ཁ་ཅིག་གིས་ངས་རྫས་ཕྲོགས་སོ་ཞེས་སྨྲས་པ་ན། གང་ཟག་གཞན་གཅིག་གིས་ཁྱོད་ཀྱི་རྫས་དེ་ཅི་ཞིག་ཡིན་དྲིས་པ་ལ། དེས་བུམ་པའོ་ཞེས་སྨྲས་པ་ལ། གཞན་དེས་བུམ་པ་རྫས་མ་ཡིན་ཏེ། གཞལ་བྱ་ཡིན་པའི་ཕྱིར། དཔེར་ན་རྨི་ལམ་གྱི་བུམ་པ་གཞིན། ཞེས་བུམ་པ་རྫས་ཡིན་པ་བཀག་པ་ལ། བུམ་པ་འཇིག་རྟེན་ན་རྫས་སུ་གྲགས་པས་གནོད་པ་དང་། ཡང་ངའི་ཞིང་སྟེང་དུ་སྐྱེས་སོ་བྱས་པ་དང་། ཅི་ཞིག་སྐྱེས་ཞེས་འདྲི་བ་ལ་མྱུ་གུའོ་ཟེར་བ་ན། མྱུ་གུ་ནི་སྐྱེ་བ་མེད་དེ་གཞལ་བྱ་ཡིན་པའི་ཕྱིར། རྨི་ལམ་གྱི་མྱུ་གུ་བཞིན། ཞེས་མྱུ་གུ་སྐྱེ་བ་བཀག་པ་ལ་འཇིག་རྟེན་གྱི་མྱུ་གུ་སྐྱེ་བར་མཐོང་བས་གནོད་པ་དང་། དེ་ལྟ་བུའི་ཡུལ་ལ་འཇིག་རྟེན་གྱིས་གནོད་ཀྱི། འཕགས་པའི་དོན་དམ་གཟིགས་པ་ལ་བརྟེན་ཏེ། དོན་དམ་ལ་མཁས་པའི་སྐྱེ་བོ་ཚད་མར་བྱས་ནས་མྱུ་གུ་སོགས་ཀྱི་དེ་ཁོ་ན་ཉིད་གཏན་ལ་འབེབ་པའི་ཚེ་ནི་འཇིག་རྟེན་གྱིས་མཐོང་བས་མི་གནོད་པའི་ཕྱིར་རོ། །དེས་གཞན་སྐྱེ་བཀག་པ་ལ་འཇིག་རྟེན་གྱི་གནོད་པ་སྤོང་བའི་ཚུལ་ཤེས་བྱེད་ཀྱི་ཐབས་རྣམས་བཤད་ཟིན་ཏོ། །༈གཉིས་པ་གཞན་སྐྱེ་བཀག་པ་ལ་འཇིག་རྟེན་གྱི་གནོད་པ་སྤོང་བ་དངོས་ནི། འཇིག་རྟེན་གྱིས་མཐོང་བ་སྟེ་འཇིག་རྟེན་གྱིས་བཟུང་བ་ལ་ཡང་གཞན་སྐྱེ་མེད་པས་གཞན་སྐྱེ་འགོག་པ་པོ་དེ་འཇིག་རྟེན་པའི་ལྟ་བ་ལ་གནས་ནས་སྟེ་འཇིག་རྟེན་གྱིས་ཁས་ལེན་པ་བཞིན་རང་གིས་ཀྱང་རྒྱུ་གཞན་ལས་འབྲས་བུ་གཞན་སྐྱེ་བར་ཁས་ལེན་པའི་གྲུབ་མཐའ་ལ་གནས་ཏེ་གཞན་སྐྱེ་བཀག་ཀྱང་། འཇིག་རྟེན་གྱི་མཐོང་བས་གནོད་པ་མེད་དོ། །འཇིག་རྟེན་རང་དགའ་བ་ལ་རྒྱུ་འབྲས་རང་བཞིན་གྱིས་གྲུབ་པའི་གཞན་ལས་འབྲས་བུ་སྐྱེ་བར་སྣང་ཡང་གཞན་སྐྱེ་ཡོད་ཅེས་སྨྲ་བ་མ་ཡིན་པའི་ཕྱིར་ཏེ། 
 གང་གི་ཕྱིར་ན་འཇིག་རྟེན་པ་རྣམས་ནི་ཕོའི་དབང་པོ་ཅན་ཞིག་རང་གི་ལུས་ལས་བཏོན་ལས་བུད་མེད་དེའི་ཁོང་དུ་བཅུག་པ་མ་ཡིན་ཀྱང་། བུ་དེའི་ལུས་ཀྱི་ས་བོན་དུ་གྱུར་པའི་མི་གཙང་བ་ཙམ་ཞིག་མ་དེའི་མངལ་དུ་བཏབ་ནས་ཏེ་བླུགས་ནས། ཕ་དེའི་བདག་གིས་བུ་འདི་བསྐྱེད་པ་ཡིན་ཞེས་སྨྲ་བར་བྱེད་ཅིང་། ཡོང་ཤིང་སྡོང་བོའི་ས་བོན་ཙམ་བཏབ་ནསཾ་བདག་གི་ཤིང་སྡོང་པོ་འདི་ཡང་བཙུགས་སོ་སྙམ་དུ་རྟོགས་པ་ཡིན་གྱི་མི་གཙང་བའི་ས་བོན་དང་བུ་གཉིས་རང་བཞིན་གྱིས་གྲུབ་པའི་གཞན་དང་། ཤིང་སྡོང་གི་ས་བོན་དང་ཤིང་གཉིས་རང་བཞིན་གྱིས་གྲུབ་པའི་གཞན་དུ་འཛིན་པ་མ་ཡིན་པ་དེས་ན་གཞན་ལས་སྐྱེ་བར་འཛིན་པ་འཇིག་རྟེན་ལས་ཀྱང་མེད་པས་འཇིག་རྟེན་པའི་སྐྱེ་བ་འདོད་པ་ལྟར་རང་གིས་ཀྱང་ཁས་བླངས་ནས་གཞན་སྐྱེ་བཀག་ཀྱང་འཇིག་རྟེན་གྱིས་གནོད་པ་མེད་པའི་ཕྱིར་རོ། །དེ་ལས། གཞན་ལས་སྐྱེ་བ་འཇིག་རྟེན་ལས་ཀྱང་མེད་ཅེས་པས་ནི་གཞན་ལས་སྐྱེ་བ་ཡིན་པར་འཛིན་པ་འཇིག་རྟེན་རང་དགའ་བ་ལ་ཡོད་པར་བཀག་པ་མ་ཟད་སྤྱིར་འཇིག་རྟེན་ཐ་སྙད་དུ་ཡང་གཞན་སྐྱེ་ཡོད་པར་བཀག་པ་ཡིན་ཏེ། རྣམ་བཤད་ལས། གཞན་ལས་སྐྱེ་བ་འཇིག་རྟེན་ལས་ཀྱང་མེད། །ཅེས་པ་ནི། འཇིག་རྟེན་རང་དགའ་བས་ས་སྨྱུག་ལ་སོགས་པའི་ཉེར་ལེན་གྱི་རྒྱུ་འབྲས་ལ་རང་གི་མཚན་ཉིད་ལས་གྲུབ་པའི་གཞན་དུ་འཛིན་པ་མེད་ཅེས་པ་ཙམ་མིན་གྱི། ཐ་སྙད་དུ་ཡང་གཞན་སྐྱེ་མེད་པར་སྟོན་པ་ཡང་ཤེས་པར་བྱ་སྟེ། ཞེས་པ་ནས། ཕྱོགས་བཞིའི་སྐྱེ་བ་ཁས་མི་ལེན་པ་གསལ་བར་གསུངས་པས་ན། ལུགས་འདི་ལ་གཞན་སྐྱེ་ཀུན་རྫོབ་ཏུ་མི་འགོག་ཅེས་པ་ནི། ལུང་འདི་ལེགས་པར་མ་རྟོགས་པའི་བཤད་པའོ། །ཞེས་གསུངས་པའི་ཕྱིར་རོ། །འཇིག་རྟེན་པ་རྣམས་ཀྱི་བུ་དེ་རང་གི་ལུས་ལས་བྱུང་ནས་བུ་མེད་ཀྱི་ཁོང་དུ་མ་བཅུག་ཀྱང་ས་བོན་མི་གཙང་བ་ཙམ་བླུགས་པས་བུ་འདི་བདག་གི་བསྐྱེད་དོ་སྙམ་པ་དང་། ཤིང་སྡོང་མ་བཙུག་ཀྱང་། དེའི་ས་བོན་ཙམ་བཏབ་པས་ཤིང་འདི་བདག་གིས་བཙུགས་སོ་སྙམ་པ་ནི། དེ་གཉིས་ཀྱི་རྒྱུ་འབྲས་རྣམས་རང་བཞིན་གྱིས་གྲུབ་པའི་གཞན་དུ་མ་བཟུང་བར་བློ་ལ་སྣང་བ་ལྟར་རྒྱུ་འབྲས་སུ་བཟུང་བའི་རྒྱུ་མཚན་ཡང་དག་ཡིན་ཏེ། རྒྱུ་འབྲས་དེ་དག་རང་བཞིན་གྱིས་གྲུབ་པར་བཟུང་ནས་བུ་འདི་བསྐྱེད་དོ་ཤིང་འདི་བཙུགས་སོ་སྙམ་པ་ཡིན་ན་བུ་འདི་བདག་གིས་ལུས་ལས་བྱུང་ནས་མའི་ཁོང་དུ་བཅུག་པ་ཡིན་སྙམ་པ་སོགས་ཀྱང་འབྱུང་སྲིད་པའི་ཕྱིར་ཏེ། བུ་བསྐྱེད་པ་རང་བཞིན་གྱིས་གྲུབ་པར་བཟུང་བ་ལ་དེ་འདྲའི་རྟོག་པ་འབྱུང་ཉེ་བའི་ཕྱིར། །༈གསུམ་པ་དེ་ལྟར་བཀག་པའི་ཡོན་ཏན་བསྟན་པ་ནི། དེ་ལྟར་དངོས་པོ་རྣམས་རང་བཞིན་མེད་པར་ཇི་སྐད་བཤད་པའི་ལུགས་ལ་ནི། རྟེན་འབྱུང་རྟག་ཆད་ཀྱི་མཐའ་གཉིས་མེད་པར་གྲུབ་པའི་སྒོ་ནས་རྟག་ཆད་ཀྱི་མཐར་མི་ལྷུང་བའི་ཡོན་ཏན་ཡོད་དོ། །
 མྱུ་གུ་ས་བོན་ལས་རང་བཞིན་གྱིས་གྲུབ་པའི་གཞན་ཡིན་ན་ནི་ས་སྨྱུག་གཉིས་རྒྱུ་འབྲས་སུ་མི་རུང་། དེ་མི་རུང་བས་མྱུ་གུ་ས་བོན་གྱི་འབྲས་བུ་དང་ས་བོན་གྱི་རྒྱུན་མིན་པ་དང་། ས་བོན་མྱུ་གུའི་རྒྱུ་མིན་པར་འགྱུར་ལ། དེ་ལྟར་ན་མྱུ་གུའི་དུས་སུ་ས་བོན་མེད་ཀྱང་ས་བོན་གྱི་རྒྱུན་ཡོད་དགོས་ཀྱང་ས་བོན་འགག་ནས་མྱུ་གུ་སྐྱེས་ཚེ་མྱུ་གུའི་དུས་སུ་མྱུ་གུ་ཡོད་བཞིན་ཏུ་ས་བོན་གྱི་རྒྱུན་ཆད་པར་འགྱུར་ཞིང་། མྱུ་གུའི་དུས་སུ་ས་བོན་གྱི་རྒྱུན་མེད་པ་དང་། མྱུ་གུ་གཏན་མེད་པ་སོགས་ནི་ཆད་མཐའ་ཡིན་པས་ན་ས་སྨྱུག་རང་བཞིན་གྱིས་གྲུབ་པའི་གཞན་དུ་བཟུང་བ་ན་མྱུ་གུའི་དུས་སུ་ས་བོན་གྱི་རྒྱུན་མེད་པར་བཟུང་བར་སོང་བའི་སྒོ་ནས་ཆད་པའི་མཐར་ལྷུང་བར་འགྱུར་ཏེ། མྱུ་གུའི་དུས་སུ་མྱུ་གུ་ཡོད་ཀྱང་ས་སྨྱུག་རང་བཞིན་གྱིས་གྲུབ་པའི་གཞན་ཡིན་ན་མྱུ་གུ་ས་བོན་གྱི་འབྲས་བུ་མ་ཡིན་དགོས་པས་མྱུ་གུ་ཡོད་པས་ས་བོན་གྱི་རྒྱུན་ཡོད་པ་ལ་མི་ཕན་པས་སོ། །ས་སྨྱུག་རང་བཞིན་གྱིས་གྲུབ་པའི་གཞན་ཡིན་ན་ས་སྨྱུག་རང་གི་རང་བཞིན་ནམ་ཡང་འཇིག་མི་རུང་བས་རྟག་པར་འགྱུར་དགོས་པས་ན་ས་སྨྱུག་རང་བཞིན་གྱིས་གྲུབ་པའི་གཞན་དུ་བཟུང་བ་ན་ས་སྨྱུག་གཉིས་གཏན་འགག་པ་མེད་པར་བཟུང་བར་སོང་བའི་སྒོ་ནས་རྟག་པའི་མཐར་ལྟུང་བ་དང་། ཡང་ན་ས་བོན་རང་བཞིན་གྱིས་གྲུབ་ན་ས་བོན་འགག་མི་རུང་བས་རྟག་མཐར་ལྟུང་། ས་བོན་མ་འགག་ན་མྱུ་གུ་གཏན་མི་སྐྱེ་བས་དེའི་ཆ་ནས་ཆད་མཐར་ལྟུང་བ་གང་ཞིགདེ་ལྟར་ཡིན་པ་ལ་རྒྱུ་མཚན་གང་གི་ཕྱིར་མྱུ་གུ་ས་བོན་ལས་རང་བཞིན་གྱིས་གྲུབ་པའི་གཞན་མིན་ན་དེ་གཉིས་རྒྱུ་འབྲས་ཡིན་པར་རུང་བ་དེའི་ཕྱིར་ན་མྱུ་གུ་ཡོད་པའི་ཚེ་ས་བོན་ཞིག་པ་སྟེ་ས་བོན་གྱི་རིགས་རྒྱུན་ཆད་པ་མེད་པས་ཆད་པའི་མཐའ་དང་བྲལ། རྒྱུ་འབྲས་རང་བཞིན་གྱིས་གྲུབ་ན་ས་བོན་ཉིད་མྱུ་གུ་ཡིན་དགོས་པར་གོང་དུ་མུ་བཞིར་དཔྱད་པའི་སྐབས་སུ་བཤད་པ་ལྟར་ཡིན་ཀྱང་གང་གི་ཕྱིར་ས་སྨྱུག་རང་བཞིན་གྱིས་མེད་ན་ས་སྨྱུག་གཉིས་གཅིག་ཉིད་དུ་ཡོད་པ་མིན་ལ། དེས་ནི་ས་བོན་དེ་ཉིད་མྱུ་གུར་འཕོས་པ་མིན་པས་མྱུ་གུའི་དུས་སུ་ས་བོན་འགོག་རུང་བ་དེའི་ཕྱིར་ཡང་། མྱུ་གུའི་ཚེ་ས་བོན་ཡོད་ཅེས་བརྗོད་པར་མི་བྱ་བས་རྟག་པའི་མཐའ་དང་ཡང་བྲལ་བའི་ཕྱིར་ཏེ། རྒྱ་ཆེར་རོལ་བོ་ལས། ས་བོན་ཡོད་ན་མྱུ་གུ་ཇི་བཞིན་ཏེ། །ས་བོན་གང་ཡིན་མྱུ་གུ་དེ་ཉིད་མིན། །དེ་ལས་གཞན་མིན་དེ་ཡང་མ་ཡིན་ཏེ། དེ་ལྟར་རྟག་མིན་ཆད་མིན་ཆོས་ཉིད་དོ། །ཞེས་ས་བོན་ཡོད་པར་གྱུར་ན་དེ་ལས་བྱུང་བའི་མྱུ་གུ་ཡང་ཇི་ལྟ་བ་བཞིན་དུ་འབྱུང་སྟེ། བྱས་པ་ལཾ་ཁོས་སཾ་སྨྱུག་རང་བཞིན་གྱིས་རྒྱུ་འབྲས་སུ་གྲུབ་པ་ལ་བསམ་ནསཾ་མྱུ་གུ་འབྱུང་བ་ནི་ས་བོན་ལས་གཞན་ནས་འབྱུང་བ་མི་རུང་བས་ས་བོན་ལ་མྱུ་གུ་ངོ་བོ་གཅིག་ཏུ་གྲུབ་དགོས་སྙམ་ན། མྱུ་གུ་ནི་ས་བོན་ལས་གཞན་ཞིག་ནས་འབྱུང་བ་ཡང་མིན་ལ་ས་བོན་གང་ཡིན་པ་དེ་དེ་ཉིད་མྱུ་གུར་འཕོས་པ་མིན་ཏེ། རྒྱུ་མཚན་གང་གི་ཕྱིར་ན་མྱུ་གུ་ནི་ས་བོན་དེ་ལས་རིང་བཞིན་གྱིས་གྲུབ་པའི་གཞན་མིན་ལ། རང་བཞིན་གྱི་གྲུབ་པའི་གཅིག་པ་དེ་ཡང་མ་ཡིན་པའི་ཕྱིར་ཏེ།དེ་ལྟར་མྱུ་གུའི་རང་བཞིན་ནི་རྟག་པ་ཡང་མིན་ཆད་པ་ཡང་མིན་པ་ནི་ཆོས་ཉིད་དོ། །ཞེས་གསུངས་པའི་ཕྱིར་རོ། །༈བཞི་པ་རང་བཞིན་གྱིས་སྐྱེ་བ་འགར་ཡང་མེད་པར་བསྟན་པ་ལ་གཉིས་ཏེ། རང་གི་མཚན་ཉིད་གྱིས་གྲུབ་ལ་ཡོད་པར་འདོད་པ་དགག་པ་དང། དེ་ལྟར་བཀག་པ་ལ་རྩོད་པ་སྤོང་བའོ། །དང་པོ་ལ་གསུམ། འཕགས་པའི་མཉམ་བཞག་དངོས་པོའི་འཇིག་རྒྱུར་ཐལ་བས་དགགཐ་སྙད་བདེན་པ་རིགས་པས་དཔྱད་བཟོད་དུ་ཐལ་བས་དགགདོན་དམ་པའི་སྐྱེ་བ་མི་ཁེགས་པར་ཐལ་བས་དགག་པའོ། །དང་པོ་ནི། ཇི་སྐད་དུ། ཇི་ལྟར་རང་བཞིན་གྱིས་ཆོས་འགའ་ཡང་སྐྱེ་བ་མེད་དོ་ཞེས་བྱ་བ་འདི་ནི་གདོད་མི་ཟ་བར་ཁས་བླངས་བར་བྱ་དགོས་སོ། །ཞེ་གསུངས་པ་ལྟར་སྐྱེ་བ་ལ་སོགས་པའི་ཆོས་ཐམས་ཅད་རང་བཞིན་གྱིས་མ་གྲུབ་པ་འདི་ངེས་པར་ཁས་བླངས་དགོས་ཞེས་སྨྲ་བར་རིགས་ཀྱི། དེ་ལས་བཟློག་ནས་སྐྱེ་བ་སོགས་རང་བཞིན་གྱིས་གྲུབ་པའོ་ཞེས་སྨྲ་བར་བྱ་མི་རིགས་ཏེ། དངོས་པོ་རྣམས་རང་བཞིན་གྱིས་གྲུབ་པ་ཡིན་ན་འཕགས་པའི་མཉམ་བཞག་ཡེ་ཤེས་དེ་དངོས་པོ་རྣམས་གཏན་མེད་དུ་འཇིག་པའི་རྒྱུར་འགྱུར་བའི་སྐྱོན་འོངས་བའི་ཕྱིར། དེར་ཐལ། 
 ཆོས་རྣམས་རང་བཞིན་མེད་པ་མ་ཡིན་པར་གལ་ཏེ་གཟུགས་ལ་སོགས་པ་རང་གི་མཚན་ཉིད་ཀྱིས་གྲུབ་པའི་རང་བཞིན་ཅན་ཞིག་རྒྱུ་དང་རྐྱེན་ལ་བརྟེན་ནས་སྐྱེ་བར་འགྱུར་བ་ཡིན་ན་ནི། རང་གི་མཚན་ཉིད་གྱིས་གྲུབ་པ་ཡོད་མེད་དཔྱོད་པའི་འཕགས་པའི་མཉམ་བཞག་གི་གཟུགས་སོགས་དངོས་པོ་རྣམས་ཡོད་དགོས་ཀྱང་། ཆོས་རྣམས་རང་བཞིན་གྱིས་སྟོང་པར་མངོན་སུམ་དུ་རྟོགས་པའི།འཕགས་པའི་མཉམ་བཞག་གིས་གཟུགས་སོགས་དངོས་པོ་གང་ཡང་མ་གཟིགས་པས་ན་མཉམ་བཞག་དེས་དངོས་པོ་རྣམས་སྔར་རང་བཞིན་གྱིས་གྲུབ་ལ་ཡིན་པ་ལ་ད་རང་བཞིན་གྱིས་མེད་པར་བྱས་པ་ཡིན་དགོས། སྔར་དངོས་པོ་རང་བཞིན་གྱིས་གྲུབ་པ་ཡིན་པ་ལ་ཕྱིས་སུ་རང་བཞིན་གྱིས་མ་གྲུབ་པར་བྱས་ན་དངོས་པོ་གཏན་མེད་དུ་འགྱུར་དགོས། དེ་ལྟར་འགྱུར་བ་དེ་ཡང་མཉམ་བཞག་དེས་བྱས་པ་ཡིན་པས་འཕགས་པའི་མཉམ་བཞག་གིས་དངོས་པོའི་རང་བཞིན་དེ་ལ་སྐུར་བ་བཏབ་པའི་ཚུལ་གྱིས་སྟོང་ཉིད་རྟོགས་པ་ཡིན་དགོས་པས་མཉམ་བཞག་གི་སྔ་ལོགས་སུ་དངོས་པོ་རྣམས་ཡོད་པ་ལ་ཕྱིས་སུ་དངོས་པོ་རྣམས་འཇིག་པ་སྟེ་ཞིག་ནས་མེད་པར་སོང་བ་ཡིན་པའི་ཕྱིར་ན། ཐོ་བ་བུམ་པའི་འཇིག་རྒྱུར་གྱུར་པ་བཞིན་ཏུ། འཕགས་པའི་སྟོང་ཉིད་མངོན་སུམ་དུ་མཐོང་བ་དེ་དངོས་པོ་འཇིག་ཀྱང་མེད་པའི་རྒྱུར་གྱུར་བ་ཡིན་དགོས་ན། དེ་ནི་རིགས་པ་སྟེ་འཐད་པ་མིན་པ་དེའི་ཕྱིར་དངོས་པོ་རྣམས་རང་གི་མཚན་ཉིད་གྱིས་གྲུབ་པ་ཡོད་པ་མིན་པས་རང་བཞིན་གྱིས་སྐྱེ་བ་ཁས་བླངས་མི་རུང་བའི་ཕྱིར་རོ། །འདི་ལ་རང་རྒྱུད་པ་རྣམཾས་ཀྱིས་གཟུགས་སོགས་རང་གི་མཚན་ཉིད་ཀྱིས་གྲུབ་ཀྱང་སྟོང་ཉིད་བདེན་གྲུབ་ཏུ་རྟོགས་པའི་ཡེ་ཤེས་ཀྱིས་གཟིགས་མི་དགོས་ཏེ། དངོས་པོ་བདེན་གྲུབ་ཡོད་ན་དེས་གཟིགས་དགོས་ཀྱང། རང་གི་མཚན་ཉིད་ཀྱིས་གྲུབ་ཀྱང་བདེན་གྲུབ་ཏུ་འགྲོ་མི་དགོས་པའི་ཕྱིར་ཟེར་ཀྱང་། རྟགས་ཟུར་ཕྱི་མ་མ་གྲུབ་སྟེ། .ཆོས་གང་ལ་རང་གི་ངོ་བོས་གྲུབ་པ་ཞིག་ཡོད་ཕྱིན་དེ་བདེན་གྲུབ་ལས་མ་འདས་བའི་ཕྱིར། འགྲེལ་བར་དཀོན་མཆོག་བརྩེགས་པའི་ལུང་དྲངས་པ་ལས། འོད་སྲུང་གཞན་ཡང་དབུ་མའི་ལམ་ཆོས་རྣམས་ལ་ཡང་དག་པར་སོ་སོར་རྟོག་པ་ནི། གང་སྟོང་པ་ཉིད་ཀྱིས་ཆོས་རྣམས་སྟོང་བར་མི་བྱེད་དེ། ཆོས་རྣམས་ཉིད་སྟོང་པ་ཉིད་དང་། ཞེས་དབུ་མའི་ལྟ་བས་ཆོས་རྣམས་ཀྱི་གནས་ཚུལ་ལ་ལེགས་པར་དཔྱོད་པ་ནི། དཔེར་ན་སེམས་ཙམ་པས་གཟུགས་རང་གི་ངོ་བོས་གྲུབ་པའི་སྟོང་པ་གཟུགས་ཀྱི་སྟོང་ཉིད་དུ་མི་བྱེད་པར་གཟུགས་དེ་རང་འཛིན་ཤེས་པ་དང་རྫས་ཐ་དད་པས་སྟོང་བ་དེ་གཟུགས་ཀྱི་སྟོང་ཉིད་དུ་འཇོག་པ་བཞིན་ཆོས་གང་དགག་བྱ་གཞན་ཞིག་གིས་སྟོང་པ་ཉིད་ཀྱིས་ཆོས་རྣམས་ཀྱི་སྟོང་ཉིད་ཡིན་པར་མི་བྱེད་དེ། ཆོས་རྣམས་རང་བཞིན་གྱིས་གྲུབ་པའི་སྟོང་པ་ཉིད་དེ་ཆོས་དེ་དང་དེའི་སྟོང་ཉིད་ཡིན་ཞེས་གསུངས་པའི་ཕྱིར་རོ། །ལུང་འདིའི་ནི་གཟུགས་སོགས་ཀྱི་སྟོང་ཉིད་དེ་གཟུགས་སོགས་རང་གི་ངོ་བོས་གྲུབ་པས་སྟོང་པ་ལ་མི་བྱེད་པར་སེམས་ཙམ་པས་གཟུགས་སོགས་རང་བཞིན་ཤེས་པ་རྗེས་བཞན་གྱིས་སྟོང་པ་གཟུགས་སོགས་ཀྱི་སྟོང་ཉིད་དུ་འདོད་པ་སོགས་བཀག་པ་ཡིན་ནོ། །ཆོས་རྣམས་རང་སྟོང་ཡིན་ཞེས་པ་ཡང་དོན་དེ་ལྟར་རང་གི་ངོ་བོས་གྲུབ་པས་སྟོང་པ་ལ་བྱེད་པ་ཡིན་གྱི། ཁ་ཅིག་གིས་བུམ་པ་བུམ་པས་མི་སྟོང་བར་བུམ་པ་བདེན་གྲུབ་ཀྱིས་སྟོང་པ་ནི་གཞན་སྟོང་ཡིན་ཞིང་རང་སྟོང་མ་ཡིན་པས། བུམ་པ་བུམ་པས་སྟོང་པ་ནི་རང་སྟོང་ཡིན་ནོ་ཞེས་སྨྲ་བ་ནི་གཏན་ནས་མི་རིགས་ཏེ། བུམ་པ་བུམ་པས་སྟོང་ན་བུམ་པ་ལ་བུམ་པ་མེད་དགོས། བུམ་པ་དེ་རང་ལ་མེད་ན་གཞན་སུ་ལ་ཡང་མེད་པས་བུམ་པ་གཏན་མེད་པར་འགྱུར་བའི་ཕྱིར་རོ། །བུམ་པ་བུམ་པས་སྟོང་པ་དེ་ཁ་ཅིག་གིས་སྟོང་ཉིད་ཡང་དག་ཏུ་འདོད་ལ། ཁ་ཅིག་གིས་སྟོང་ཉིད་ཡང་ལག་ཏུ་མི་འདོད་པར་འཆད་པའི་སྟོང་ཉིད་དུ་འདོད་པ་གཉིས་ག་ནི་རྒྱལ་བ་སྲས་བཅས་རྣམས་ཀྱིས་རྟེན་འབྲེལ་ཐམས་ཅད་རྟག་ཆད་ཀྱི་མཐའ་དང་བྲལ་བར་བསྒྲུབ་པ་ལས་ཕྱི་རོལ་ཏུ་གྱུར་པ་ཡིན་ཏེ། དེ་ལྟར་འདོད་པ་གཉིས་ཀ་ཆད་ལྟ་ཡིན་པའི་ཕྱིར་དང་། ལྟ་བ་དེ་ཆད་ལྟ་ཡིན་པར་ཤེས་ན་དེ་རང་གི་རྒྱུ་ལ་སྐྱེད་བར་བྱེད་པ་ནི་སུ་ཡང་མེད་པ་ཕྱིར། །༈གཉིས་པ་ཐ་སྙད་བདེན་པ་རིགས་པས་དཔྱད་བཟོད་དུ་ཐལ་བས་དགག་པ་ནི། ཁོ་ན་རེ། དོན་དམ་པར་སྐྱེ་བ་མེད་པས་དོན་དམ་པར་གཞན་ལས་སྐྱེ་བ་དང་བདག་ལས་སྐྱེ་བ་ནི་དགག་པ་ལ་རག་མོད། གཞན་ལས་སྐྱེ་བ་ནི་དགག་པར་མི་རིགས་ཏེ། 
 གཟུགས་དང་ཚོར་བ་ལ་སོགས་པ་ཚད་མ་གཉིས་ཀྱིས་དམིགས་པ་དེ་དག་ནི་གདོན་མི་ཟ་བར་གཞན་ལས་སྐྱེ་བར་འགྱུར་བའི་ཕྱིར། དེར་ཐལ། གཟུགས་སོགས་རྒྱུ་རང་བཞིན་གྱིས་གྲུབ་པའི་གཞན་ལས་མི་སྐྱེ་བ་གཟུགས་སོགས་རང་གི་ངོ་བོས་གྲུབ་པ་མེད་དགོས། དེ་ལྟར་ན་གཟུགས་སོགས་ཡང་དག་ཀུན་རྫོབ་རྣམས་གཞི་མ་གྲུབ་པའི་བདེན་པ་གཉིས་མེད་པར་བདེན་པ་གཅིག་ཁོ་ནར་འགྱུར་བའི་ཕྱིར་ཞེས་ཟེར་རོ། །འདི་ལྟར་རྒོལ་བ་ནི་དོན་པར་སྐྱེ་བ་མེད་པ་དང་ཐ་སྙད་དུ་གཞན་སྐྱེ་ཡོད་པར་འདོད་པ་ཞིག་ཡིན་པས་བུམ་རང་རྒྱུད་པ་འགའ་ཞིག་གོ། དེའི་ལན་དུ་འགྲེལ་བར། འདི་བདེན་མེད་ཀྱི་དོན་དམ་པར་ནིབདེན་པ་གཉིས་ཡོད་པ་མ་ཡིན་ཏེ། དགེ་སློང་དག་བདེན་པ་དམ་པ་འདི་ནི་གཅིག་སྟེ། འདི་ལྟར་སྟེ་མི་བསླུ་བའི་ཆོས་ཅན་མྱ་ངན་ལས་འདས་པའོ། །འདུ་བྱེད་ཐམས་ཅད་ནི་བརྫུན་པ་བསླུ་བའི་ཆོས་ཅན་ནོ། །ཞེས་འབྱུང་བའི་ཕྱིར་རོ། །ཞེས་མི་བསླུ་བའི་བདེན་པ་ལ་དོན་དམ་བདེན་པ་གཅིག་ལས་མེད་པས་བདེན་པ་ལ་གཅིག་ལས་མེད་པ་འདི་བདེན་མོད་ཀྱི། དོན་དམ་པར་ཏེ་དེ་ཁོ་ན་ཉིད་གཟིགས་པའི་ངོར་ནི་དོན་དམ་བདེན་པ་གཅིག་པུ་ཡོད་ཀྱི་བདེན་པ་གཉིས་ཡོད་པ་མཡིན་ཏེ། མདོ་ལས་དགེ་སློང་དག་བདེན་པ་དམ་པ་སྟེ་བདེན་པ་དོན་དམ་པ་འདི་ནི་གཅིག་ཁོ་ན་སྟེ། འདི་ལྟ་སྟེ་སྣང་གནས་མཐུན་པའི་མི་བསླུ་བའི་ཆོས་ཅན་རང་བཞིན་གྱིས་མྱ་ངན་ལས་འདས་པའོ། །འདུ་བྱེད་དེ་དངོས་པོ་ཐམས་ཅད་ནི་སྣང་གནས་མི་མཐུན་པའི་རྫུན་པ་བསླུ་བའི་ཆོས་ཅན་ཡིན་པས་བདེན་པ་མ་ཡིན་ནོཞེས་འབྱུང་བའི་རོ། །ཞེས་གསུངས་སོ། །དེ་ཡང་དོན་དམ་བདེན་པ་ནི་བདེན་པ་ཡིན་ཞེས་དང་འདུ་བྱེད་རྣམས་རྫུན་པ་བསླུ་བའི་ཆོས་ཡིན་ཞེས་པའི་ཤུགས་ལ་ཆོས་རྣམས་རང་གི་མཚན་ཉིད་ཀྱིས་གྲུབ་པ་ཡིན་ན་སྣང་གནས་མི་མཐུན་པའི་རྫུན་པ་མ་ཡིན་པར་སྣང་གནས་མཐུན་པའི་བདེན་པར་འགྱུར་ལ། དེ་ལྟར་ན་ཆོས་ཐམས་ཅད་བདེན་པ་དང་དེ་དོན་དམ་བདེན་པ་ཡིན་དགོས་ཀྱི་རྫུན་པ་ཀུན་རྫོབ་གཞི་མ་གྲུབ་པས་བདེན་པ་གཉིས་མེད་པར་འགྱུར་རོ། །ཆོས་རྣམས་རང་གི་མཚན་ཉིད་ཀྱི་མེད་པའི་ཕྱོགས་ལ་འདུ་བྱེད་རྣམས་རང་མཚན་གྱིས་གྲུབ་པར་སྣང་ཡང་རང་བཞིན་གྱིས་མ་གྲུབ་པའི་རྫུན་པ་ཡིན་པས་ཀུན་རྫོབ་ཡོད་པ་ལ། འདུ་བྱེད་རྣམས་རང་མཚན་གྱིས་གྲུབ་པས་སྟོང་བ་ནི་སྣང་གནས་མཐུན་པའི་བདེན་པ་ཡིན་པས་དེ་དོན་དམ་བདེན་པ་ཡང་ཡོད་པས་བདེན་པ་གཉིས་ཀ་ཡོད་ཅེས་བསྟན་ནོ། །བདེན་མི་བདེན་དེ་ཡང་ཀུན་རྫོབརྣམས་རྣམ་མཁྱེན་ལ་སྣང་གནས་མཐུན་པའི་མི་བསླུ་བ་ཡིན་ཀྱང་དེ་ཙམ་གྱིས་མི་བསླུ་བའི་བདེན་པ་ལ་མི་འཇོག་པར། རང་དངོས་སུ་རྟོགས་པའི་བློས་རང་ཉིད་རྟོགས་ཚུལ་ནི་གཉིས་སྣང་དང་བཅས་ཏེ་རྟོགས་པ་ཁོ་ན་ཡིན་ལ། དེ་འདྲའི་གཉིས་སྣང་དང་བཅས་པའི་བློ་སྤྱིར་བཏང་ལ་སྣང་ཚུལ་ལྟར་མེད་པའི་བསླུ་བ་ཡིན་པས་རྫུན་པར་བཞག་ལ། དེ་དོན་དམ་བདེན་པ་ནི་རིགས་ཤེས་རྗེས་དཔག་ལ་སྣང་གནས་མི་མཐུན་པ་ཡིན་ཀྱང་དེ་ཙམ་གྱིས་རྫུན་པར་མི་འཇོག་པར་རང་དངོས་སུ་རྟོགས་པའི་བློས་གཉིས་སྣང་དང་བཅས་ཏེ་རྟོགས་པ་དང་གཉིས་སྣང་ནུབ་ནས་རྟོགས་པ་གཉིས་ཡོད་ཀྱང་རྟོགས་ཚུལ་གྱི་གཙོ་བོ་ཕྱི་མ་གཉིས་སྣང་ནུབ་པའི་བློ་ལ་སྣང་གནས་མཐུན་པའི་བདེན་པ་ཡིན་པས་བདེན་པར་བཞག་པ་ཡིན་ནོ། །དེ་ལྟར་གཞན་སྐྱེ་མེད་ན་ཀུན་རྫོབ་བདེན་པ་མེད་པར་འགྱུར་ཞེས་དཔྱད་པ་མི་རུང་བར་བསྟན་པ་དངོས་ནི་རྩ་བར་གོང་དུ་བཤད་པ་དེ་ལྟར་ཀུན་རྫོབ་རྣམས་སྟོང་གཞིར་བཟུང་བ་ལ་བརྟེན་ནས་དེ་རང་བཞིན་གྱིས་མེད་པའི་དོན་དམ་དེ་རྟོགས་དགོས་ཀྱི་ཀུན་རྫོབ་ལ་མ་བརྟེན་པར་དེ་དོན་དམ་བདེན་པ་རྟོགས་སུ་མེད་པས་ཀུན་རྫོབ་བདེན་པ་ནི་དེ་དོན་དམ་བདེན་པ་རྟོགས་པའི་ཐབས་དང་། དོན་དམ་བདེན་པ་རྟོགས་པ་ནི་ཀུན་རྫོབ་ཀྱི་ཐབས་ལས་བྱུང་བ་ཡིན་པའི་ཕྱིར་ན། དངོས་པོ་རྣམས་ཀྱི་སྐྱེ་བ་ཀུན་རྫོབ་པ་དེ་འཇོག་པ་ལ་བདག་ལས་སྐྱེ་བ་ཡིན་ཞེས་བརྟགས་ན་སྐྱེ་བ་ཀུན་རྫོབ་པ་འཇོག་ཏུ་མེད་པས། དེ་ལྟར་མ་དཔྱད་པར་འཛིན་པའི་ལུགས་ཀྱིས་རྒྱུ་ལས་འབྲས་བུ་སྐྱེ་བར་སྣང་བ་ཙམ་གྱིས་རྒྱུ་འབྲས་ཀྱི་ཐ་སྙད་འཇོག་པ་ལྟར། དབུ་མ་པས་ཀྱང་ཁས་ལེན་རིགས་པར་ཐལ། ཁྱད་པར་རང་གིས་དངོས་པོ་རྣམས་ལ་གཞན་སྐྱེ་ཡོད་པས་སྐྱེ་བ་དང་དངོས་པོ་ཀུན་རྫོབ་པ་རྣམས་ཡོད་ཅེས་ཕྱིན་ཅི་ལོག་ཏུ་རྟོགས་ནས་འཇོག་ཀྱང་། གང་གི་ཕྱིར་གཟུགས་ལ་སོགས་པའི་དངོས་པོ་འདི་དག་ནི་ཅི་བདག་ལས་སྐྱེ་བ་ཞིག་གམ། ཅི་གཞན་ལས་སྐྱེ་བ་ཞིག་ཡིན་ཞེས་རྣམ་པར་དཔྱད་པ་ན། དེ་ཁོ་ན་ཉིད་ཏེ་རང་བཞིན་གྱིས་མེད་པའི་བདག་ཉིད་ཅན་གྱི་དངོས་པོའམ་དེ་དོན་དམ་པོར་མ་སྐྱེས་པ་དང་མ་འགག་པ་དང་དོན་དམ་པར་མེད་པ་ཁོ་ན་ཡིན་པ་ལས། ཚུར་རོལ་ཏུ་སྟེ་གཞན་དུ་གྱུར་པའི་གནས་ཏེ་སྐྱེ་བ་དང་གནས་པ་དང་དངོས་པོའི་ཆོས་ལ་སོགས་པ་ཡོད་པར་རྙེད་པ་མ་ཡིན་པས་ན་དེ་ལྟར་དཔྱད་ནས་བུམ་པ་སོགས་ཀུན་རྫོབ་ཐམས་ཅད་འཇོག་དགོས་ན་ཀུན་རྫོབ་རྣམས་གཞི་མ་གྲུབ་པར་འགྱུར་བ་དེའི་ཕྱིར་ན། འཇིག་རྟེན་གྱི་ཐ་སྙད་བདེན་པ་འཇོག་པ་ལ་གཟུགས་སོགས་བདག་ལས་སྐྱེའམ་གཞན་ལས་སྐྱེ་ཞེས་རྣམ་པར་དཔྱད་པ་མི་བྱ་བར། འཇིག་རྟེན་པས་མཐོང་བ་ལྟར་རྒྱུ་འདི་ལས་འབྲས་བུ་འདི་འབྱུང་། འདི་བུམ་པའོ། །འདི་སྒྲའོ་ཞེས་སོགས་མ་བརྟགས་སྣང་ཙམ་གྱི་སྒོ་ནས་ཀུན་རྫོབ་ཀྱི་རྣམ་བཞག་ཐམས་ཅད་ཁས་ལེན་དགོས་པ་ཕྱིར། རྩ་ཤེས་ལས། ཐ་སྙད་ལ་ནི་མི་བརྟེན་པར། །ཞེས་སོགས་དང་། རྩོད་བཟློག་ལས། ཐ་སྙད་ཁས་ནི་མ་བླངས་པར། །ངེད་ཅག་འཆད་པར་མི་བྱེད་དོ། །ཞེས་གསུངས་པའི་ཕྱིར་རོ། །དེ་ལ་བདག་སྐྱེ་ལ་དཔྱད་པ་ནིབློ་ལ་རྒྱུ་ལས་འབྲས་བུ་སྐྱེ་བར་སྣང་བ་དེས་མ་ཚིམས་པར་འབྲས་བུ་དེ་རྒྱུའི་བདག་ཉིད་དུ་རང་ཚུགས་ནུས་པ་ཡོད་མེད་དཔྱད་པ་ཡིན་པས་སྐྱེ་བའི་བཏགས་དོན་བཙལ་བ་ཡིན་ཕྱིར་བདག་སྐྱེ་ཡོད་ན་བདེན་གྲུབ་གྱི་སྐྱེ་བ་ཡོད་པ་དང་། རྒྱུ་མེད་ལས་སྐྱེ་བ་ཡང་སྐྱེ་བ་སྣང་ཙམ་གྱིས་མ་ཚིམས་པར་རྒྱུ་མེད་པར་སྐྱེ་བ་རང་ཚུགས་ཐུབ་པ་ཡོད་མེད་དཔྱད་པའི་བཏགས་དོན་བཙལ་བ་ཡིན་པས་རྒྱུ་མེད་ལས་སྐྱེ་ན་ཡང་སྐྱེ་བ་བདེན་གྲུབ་ཡོད་པ་དང་། གཞན་སྐྱེ་ནི་རྒྱུ་འབྲས་གཉིས་ཀ་རང་བཞིན་གྱིས་གྲུབ་པ་དང་དེ་གཉིས་གཞན་ཡིན་པའང་རང་བཞིན་གྱིས་གྲུབ་པ་ཡོད་པར་དཔྱོད་པ་ཡིན་པས་གཞན་སྐྱེ་ཡོད་ན་སྐྱེ་བ་བདེན་གྲུབ་ཡོད་པ་སྨོས་མི་དགོས་ལ། གཉིས་ཀ་ལས་སྐྱེ་བ་ནི་བདག་སྐྱེ་གཞན་སྐྱེ་གཉིས་ཀའི་ཆ་དང་ལྡན་པ་ཡིན་ཞིང་། སྐྱེ་བའི་བཏགས་དོན་བཙལ་ཚུལ་ལ་བརྟགས་པ་མཐའ་བཟུང་ཡང་དེ་བཞི་ལས་གཞན་དུ་འཚོལ་ཚུལ་མེད་པའི་བདེན་གྲུབ་ཀྱིས་སྐྱེ་བ་འགོག་པ་ལ་མཐའ་བཞིའི་སྐྱེ་བ་འགོག་པ་ལ་གྲངས་ངེས་པ་ཡིན་ཏེ། དེ་བཞི་ལས་གཞན་པའི་སྐྱེ་བ་ནི་བདེན་པའི་སྐྱེ་བ་མ་ཡིན་པར་ཐ་སྙད་ཙམ་གྱིས་སྐྱེ་བ་ཡིན་པའི་ཕྱིར་དང་། དེ་བསྒྲུབ་བྱ་ཡིན་གྱི་དགག་བྱ་མ་ཡིན་པའི་ཕྱིར་རོ། །དེ་ཡང་ཐལ་འགྱུར་བས་སྐྱེ་བ་སོགས་རང་ངོས་ནས་གྲུབ་པ་ཡོད་མེད་བཙལ་ན་དེ་ཁོ་ན་ཉིད་ལ་དཔྱོད་པར་འགྲོ་ལ། རང་རྒྱུད་པས་དེ་ལྟར་དཔྱད་པ་ཐ་སྙད་ལ་དཔྱད་པ་ཡིན་གྱི་དོན་དམ་པར་དཔྱད་པར་མི་འགྲོ་ཞིང་། བློ་ལ་སྣང་བའི་དབང་གིས་མ་བཞག་པར་རང་ངོས་ནས་ཡོད་མེད་དཔྱད་ན་དེ་ཁོ་ན་ཉིད་ལ་དཔྱད་པར་འགྲོ་བར་འདོད་དོ། །༈གསུམ་པ་དོན་དམ་པའི་སྐྱེ་བ་མི་ཁེགས་པར་ཐལ་བས་དགག་པ་ནི། ཅི་སྟེ་ཡང་རང་རྒྱུད་པ་ནི་སྟེ་དངོས་པོ་ལ་བདེན་ཞེན་ཐམས་ཅད་གཅོད་པ་ན་གཟུགས་སོགས་ཐ་སྙད་ལ་བདེན་པར་ཞེན་པའི་ཞེན་ཡུལ་བདེན་གྲུབ་ཀྱིས་སྐྱེ་བ་བཀག་པ་ཡིན་གྱི། རང་བཞིན་གྱིས་སྐྱེ་བ་མེད་ན་ཀུན་བྱང་གཉིས་ཀྱིས་བཅིང་གྲོལ་མེད་དགོས་པས་ཀུན་བྱང་གི་འཆིང་གྲོལ་གྱི་རྒྱུར་གྱུར་པའི་རྫས་ཏེ་རང་གི་མཚན་ཉིད་ཀྱིས་གྲུབ་པའི་སྐྱེ་བ་གཅིག་ཡོད་པར་བྱ་དགོས་སོ་ཟེར་ན། ཁྱོད་ཀྱིས་དེ་སྐད་སྨྲས་པ་ལ་ནི་དོན་དེ་བདག་གིས་བཀག་པས་ལྷག་མ་ཡང་མེད་པར་ཚིག་ཙམ་དུ་ལུས་པར་འགྱུར་ཏེ། 
 རང་རྒྱུད་པ་ཁྱོད་རང་གིས་དེ་ཁོ་ན་ཉིད་དོན་དམ་པར་གྲུབ་མ་གྲུབ་ལ་པྱོད་པའི་སྐབས་སུ་གོང་དུ་ཇི་སྐད་བཤད་པའི་གཞན་སྐྱེ་སོགས་འགོག་བྱེད་ཀྱི་རིགས་པ་གང་དང་གང་ཞིག་གིས་དངོས་པོ་རྣམས་དོན་དམ་པར་བདག་དང་གཞན་ལས་སྐྱེ་བ་དེ་རིགས་པ་སྟེ་འཐད་པ་མིན་པ་དེ་བཞིན་དུ། ཁྱོད་རང་གི་གཞན་སྐྱེ་འགོག་པའི་རིགས་པ་དེས་དཔྱད་ན་ཐ་སྙད་དུ་ཡང་གཞན་ལས་སྐྱེ་བ་སོགས་རིགས་པའམ་འཐད་པ་མིན་པས་ཁྱོད་ཀྱིས་རང་བཞིན་གྱིས་སྐྱེ་བ་དེ་ཚད་མ་གང་གིས་གྲུབ་པ་ཡིན་པར་འགྱུར་ཏེ་མི་འགྱུར་བའི་ཕྱིར་དེ། དེས་ན་རང་གི་མཚན་ཉིད་ཀྱིས་སྐྱེ་བ་ནི་བདེན་པ་གཉིས་ཆར་དུ་ཡང་ཡོད་པ་མ་ཡིན་ནོ། །ཞེས་མི་འདོད་བཞིན་དུ་ཁྱོད་རང་གིས་ཁས་བླངས་པར་བྱ་དགོས་པའི་ཕྱིར་ཏེ། དོན་དམ་ལ་དཔྱོད་པའི་རིགས་པས་ཐ་སྙད་དུ་རང་གི་མཚན་ཉིད་ཀྱིས་གྲུབ་པའི་སྐྱེ་བ་མི་ཁེགས་ན་རིགས་པ་དེས་དོན་དམ་པར་གྲུབ་པའི་སྐྱེ་བ་ཡང་མི་ཁེགས་པའི་ཕྱིར། དེར་ཐལ། དེས་རང་གི་མཚན་ཉིད་ཀྱིས་གྲུབ་པ་མི་ཁེགས་ན་རང་གི་མཚན་ཉིད་གྱིས་གྲུབ་ཙམ་ནས་བདེན་གྲུབ་ཏུ་གྲུབ་པ་ཡིན་པའི་ཕྱིར་རོ། །དེས་ན་མཐའ་བཞིའི་སྐྱེ་བ་གང་བཀག་ཀྱང་དོན་དམ་པས་ཁྱད་པར་སྦྱར་མི་དགོས་ལ། སྦྱར་ན་སྐྱོན་ཡོད་པའི་ཕྱིར་རོ། །དེལྟར་ཀླུ་སྒྲུབ་ཡབ་སྲས་ཀྱི་གཞུང་རྣམས་ཀྱི་དགོངས་པ་ཆོས་རྣམས་རང་བཞིན་གྱིས་གྲུབ་པ་འགོག་པ་དང་། རང་བཞིན་གྱིས་མེད་མེད་པར་སྒྲུབ་པ་ཡིན་པ་ལ། དེ་ལྟར་དུ་སངས་རྒྱས་བསྐྱངས་དང་ཟླ་བའི་ཞབས་སོགས་ཀྱིས་བཀྲལ། ལེགས་ལྡན་སོགས་ཀྱིས་བདེན་གྲུབ་བཀག་པ་ཡིན་གྱི་རང་བཞིན་གྱིས་གྲུབ་པ་འགོག་པ་མིན་ཞེས་འཕགས་པའི་དགོངས་པ་བླངས། སློབ་དཔོན་ཆོས་སྐྱོངས་སོགས་སེམས་ཙམ་པ་འགའ་ཞིག་གིས་འཕགས་པས་སྐྱེ་བ་བདེན་གྲུབ་བཀག་པ་ཀུན་བཏགས་རྣམས་སྐྱེ་བར་བཀག་པ་དང་། བདེན་གྲུབ་བཀག་པ་ཐམས་ཅད་གཞན་དབང་བདེན་གྲུབ་བཀག་པ་མིན་པར་ཀུན་བཏགས་བདེན་གྲུབ་བཀག་པ་ཡིན་ཞེས་སེམས་ཙམ་པའི་ལུགས་སུ་བཀྲལ་བར་མཛད་པ་ཡིན་ཏེ། དབུ་སེམས་སུས་ཀྱང་འཕགས་པའི་དགོངས་པ་རང་ལུགས་སུ་བཀྲལ་བ་ལས་འཕགས་པའི་གཞུང་འགོག་པ་མི་སྲིད་པའི་ཕྱིར་རོ། །༈གཉིས་པ་དེ་ལྟར་བཀག་པ་ལ་རྩོད་པ་སྤང་བ་ནི། ཁོ་ན་རེ། རང་བཞིན་གྱིས་སྐྱེ་བ་མེད་པ་སྒྲུབ་པ་དེ་མི་འཐད་དེ། རང་གི་མཚན་ཉིད་ཀྱིས་གྲུབ་པའི་སྐྱེ་བ་བདེན་པ་གཉིས་ཆར་དུ་མེད་ན། གཟུགས་སོགས་གཏན་མེད་དགོས། གཟུགས་སོགས་མེད་ན་གཟུགས་ལ་སོགས་པའི་ངོ་བོ་དེ་མིག་ལ་སོགས་པའི་ཤེས་པ་ལ་ཐ་སྙད་དུ་སྣང་བར་མི་འགྱུར་ལ། དེ་ལྟར་མ་ཡིན་པར་མེད་ཀྱང་མིག་སོགས་ཀྱི་ཤེས་པ་ལ་སྣང་ན་ནི་རི་བོང་གི་རྭ་ཡང་མིག་ཤེས་ལ་སྣང་བར་འགྱུར་ཏེ། གཟུགས་སོགས་མེད་ཀྱང་སྣང་ན་རི་བོང་གི་རྭ་ཡང་སྣང་དགོས་པ་གཉིས་རྒྱུ་མཚན་ཀུན་ནས་མཚུངས་པའི་ཕྱིར་ཞེ་ན། གཟུགས་ལ་སོགས་པའི་རྒྱུ་འབྲས་རྣམས་རང་བཞིན་གྱིས་གྲུབ་པའི་སྐྱེ་བ་མེད་ཀྱང་གཟུགས་སོགས་སྐྱེ་བ་མེད་པས་གཏན་མ་ཁྱབ་སྟེ། 
 དཔེར་ན་དངོས་པོ་སྟོང་པ་སྟེ་དངོས་པོ་རྫུན་པ་གཟུགས་བརྙན་དང་སྒྲ་བརྙན་ལ་སོགས་པ་རྣམས་ནི་མེ་ལོང་དང་བྱེད་བཞིན་གཉིས་དང་། བྲག་ཕུག་དང་སྒྲ་བྱུང་བ་གཉིས་ལ་སོགས་པའི་རྒྱུ་རྐྱེན་ཚོགས་པ་ལ་ལྟོས་པ་སྟེ་བརྟེན་ནས་སྐྱེ་བ་རྣམས་ནི། འཇིག་རྟེན་ན་མ་གྲགས་པ་ཡང་མིན་ཏེ་གྲགོས་པ་ཡིན་ལ། ཇི་ལྟར་འཇིག་རྟེན་ལ་གྲགས་པ་དེར་ནི་གཟུགས་བརྙན་ལ་སོགས་པ་སྟོང་པ་སྟེ་རྫུན་པའི་རྒྱུ་དེ་ལས། མིག་ལ་སོགས་པའི་ཤེས་པ་གཟུགས་བརྙན་ལ་སོགས་པ་དེའི་རྣམ་པ་ཅན་སྐྱེ་བར་འགྱུར་ལ། དེ་ལྟར་མེ་ལོང་དང་བྱེད་བཞིན་སོགས་ཀྱི་རྒྱུ་ལས་བརྫུན་པའི་གཟུགས་བརྙན་སོགས་སྐྱེ་བ་དང་། བརྫུན་པའི་གཟུགས་བརྙན་སོགས་ལས་བརྫུན་པའི་རྣམ་པ་ཅན་གྱི་ཤེས་པ་སྐྱེ་བ་ལྟར། དེ་བཞིན་དུ་དངོས་པོ་ཐམས་ཅད་རང་བཞིན་གྱིས་སྟོང་ན་ཡང་། རང་བཞིན་གྱིས་སྟོང་པའི་ས་བོན་ལ་སོགས་པའི་རྒྱུ་དག་ལས་རང་བཞིན་གྱིས་སྟོང་པའི་འབྲས་བུ་རབ་ཏུ་སྐྱེ་བར་འགྱུར་བའི་རོ། །འདིར་གཟུགས་བརྙན་དང་ཟླ་བ་གཉིས་སྣང་དང་སྐྲ་ཤད་དང་སྒྱུ་མ་སོགས་ལས་མིག་ཤེས་དང་། སྒྲ་བརྙན་སོགས་ལས་རྣ་ཤེས་སྐྱེ་བར་གསུངས་པས་དེ་དག་དངོས་པོ་དང་གཟུགས་དང་སྒྲའི་སྐྱེ་མཆེད་དུ་བཞེད་པར་གསལ་ཏེ། དེ་དག་ཤེས་པ་དང་དངོས་པོ་ངོ་བོ་ཐ་དད་ཡིན་པས་ཕྱི་རོལ་གྱི་དོན་དང་། གཟུགས་བརྙན་སོགས་མིག་ཤེས་ཀྱི་དམིགས་རྐྱེན་དུ་བཤད་པས་གཟུགས་ཀྱི་སྐྱེ་མཆེད་དང་། སྒྲ་བརྙན་སོགས་རྣ་ཤེས་ཀྱི་དམིགས་རྐྱེན་དུ་བཤད་པས་སྒྲ་ཡིན་དགོས་པའི་ཕྱིར་རོ། །འདིར་གཟུགས་བརྙན་སོགས་དཔེར་བཀོད་པ་ནི་འཇིག་རྟེན་པས་གཟུགས་བརྙན་བྱད་བཞིན་དུ་སྣང་ཡང་བྱད་བཞིན་གྱིས་སྟོང་པའི་རྫུན་པར་གྲུབ་པ་དེ་དཔེར་བཀོད་པ་ཡིན་གྱི། དབུ་མ་པས་གཟུགས་བརྙན་རང་བཞིན་གྱིས་གྲུབ་པར་སྣང་ཡང་དེས་སྟོང་པའི་རྫུན་པ་ནི་དཔེར་བཀོད་པ་མིན་ལ། འཇིག་རྟེན་པས་རྫུན་པར་གྲུབ་པ་དཔེར་བཀོད་ཚུལ་ཡོད་དེ། བྱད་བཞིན་དུ་སྣང་བའི་གཟུགས་བརྙན་དེ་ལ་དེ་སྣང་བའི་ཆ་འདི་ཙམ་ཞིག་བྱེད་བཞིན་དུ་སྣང་ལ། སྣང་ཆ་འདི་ཙམ་ཞིག་བྱེད་བཞིན་དུ་མི་སྣང་ཞེས་ཅུང་ཟད་ཀྱང་དབྱེར་མི་ནུས་པར། དེ་ལ་བྱད་བཞིན་དུ་གང་སྣང་གི་ཆ་ཐམས་ཅད་ནས་སྣང་བ་ལྟར་གྲུབ་པས་སྟོང་ཡང་། གཟུགས་བརྙན་རང་གི་རྒྱུ་མེ་ལོང་དང་བྱད་བཞིན་ལ་བརྟེན་ནས་སྐྱེ་བ་མི་འགལ་བ་བཞིན་དུ། སྔོན་པོ་དེ་རང་གི་མཚན་ཉིད་ཀྱིས་གྲུབ་]པར་སྣང་བ་ན་སྔོན་པོ་སྣང་བའི་ཆ་འདི་ཙམ་རང་བཞིན་གྱིས་གྲུབ་པར་སྣང་ལ་འདི་ཙམ་མི་སྣང་བའི་དབྱེ་བ་ཅུང་ཟད་ཀྱང་མེད་པར་སྔོན་པོ་གང་སྣང་གི་ཆ་ཐམས་ཅད་རང་བཞིན་གྱིས་གྲུབ་པར་སྣང་བ་ལྟར་གྲུབ་པས་སྟོང་ཡང་སྔོན་པོ་རྒྱུ་ལས་སྐྱེ་བར་མི་འགལ་ཞེས་དཔེར་འགོད་པ་ཡིན་པའི་ཕྱིར་རོ། །དེ་ལྟར་བྱེད་བཞིན་གྱི་གཟུགས་བརྙན་ལ་གང་སྣང་གི་ཆ་ཐམས་ཅད་ནས་སྣང་བ་ལྟར་དུ་མེད་ཀྱང་གཟུགས་བརྙན་མེད་པར་མི་འགྲོ་བ་ཞིག་འཇོག་ཤེས་ན། དཔེ་དེས་སྔོན་པོ་ལ་ཡང་རང་མཚན་གྱིས་གྲུབ་པར་སྣང་བའི་ཆ་ཐམས་ཅད་ནས་སྣང་བ་ལྟར་དུ་གྲུབ་པ་མེད་ཀྱང་། སྔོན་པོ་ཡོད་པར་འཇོག་ཤེས་པ་གཅིག་འོང་སྟེ། དེ་ལྟར་འཇོག་མ་ཤེས་ན་དངོས་པོ་རྣམས་ཡོད་ཕྱིན་ཆད་རང་གི་ངོ་བོས་ཡོད་པ་དང་། རང་གི་ངོ་བོས་མེད་ཕྱིན་ཆད་ཡེ་མེད་དུ་གོ་ནས་སྒོ་འདོགས་དང་སྐུར་འདེབས་ཀྱི་མཐའ་གཉིས་ལས་མི་འདའ་སྟེ། བརྒྱ་བའི་འགྲེལ་བ་ལས། དངོས་པོ་རྣམས་སྟེ་རང་བཞིན་གྱིས་ཡོད་པར་སྨྲ་བའི་ལུགས་ལྟར་ན་ནི། ཇི་སྲིད་དུ་བུམ་པ་ལ་སོགས་པའི་དངོས་པོ་དེའི་ངོ་བོ་དེ་ཡོད་པ་ཉིད་ཡིན་པར་མཐོང་བ་དེ་སྲིད་དུ། དེ་ལྟར་རང་གི་རང་བཞིན་གྱིས་གྲུབ་པའི་ངོ་བོ་ཡོད་པ་ཡང་ཡིན་པ་ཉིད་དུ་མཐོང་ལཾ། གང་གི་ཚེ་བུམ་པ་སོགས་རང་བཞིན་གྱིས་གྲུབ་པའི་རང་གི་ངོ་བོ་དང་བྲལ་བར་མཐོང་བ་དེའི་ཚེ་གང་ཟག་དེའི་ངོ་ལ་དངོས་པོ་དེ་རྣམ་པ་ཐམས་ཅད་དུ་མེད་པར་གོ་བའི་ཕྱིར་ན་བོང་བུའི་ཕྱིར་དང་འདྲ་བར་མཐོང་བས་ན་མཐའ་གཉིས་སུ་སྨྲ་བ་ལསཾ་མ་འདས་པའི་ཕྱིར་དངོས་སྨྲ་བ་འདིའི་མངོན་པར་འདོད་པའི་གྲུབ་མཐའི་ཅན་ནི་འགྲིགས་དཀའ་བར་འགྱུར་རོ། །ཞེས་གསུངས་པའི་ཕྱིར། ༈ལྔ་པ་བདེན་པ་གཉིས་ཆར་དུ་རང་བཞིན་གྱིས་གྲུབ་པ་བཀག་པའི་ཡོན་ཏན་བསྟན་པ་ལ། རྟག་ཆད་ཀྱི་ལྟ་བ་སྤང་སླ་བའི་ཡོན་ཏན་དང་། ལས་འབྲས་ཀྱི་འབྲེལ་བ་ཆེས་འཐད་པའི་ཡོན་ཏན་གཉིས། དང་པོ་ནི། བདེན་པ་གཉིས་ཆར་དུ་རང་བཞིན་གྱིས་གྲུབ་པ་བཀག་པ་ལ་ཡོན་ཏན་ཡོད་དེ། དེ་བཀག་པས་རྟག་ཆད་ཀྱི་ལྟ་བ་སྤང་སླ་པའི་ཕྱིར། དེར་ཐལ། 
 དངོས་པོ་རྣམས་ནི་གཟུགས་བརྙན་ལྟར་རང་བཞིན་གྱིས་གྲུབ་པས་སྟོང་བ་ཡིན་པས་དངོས་པོ་རྣམས་ནི་དོན་དམ་བདེན་པ་དང་ཀུན་རྫོབ་བདེན་པ་གཉིས་སུ་སྟེ་གཉིས་ཀ་གང་དུའང་རང་བཞིན་གྱིས་གྲུབ་པ་མེད་པའི་ཕྱིར་ན། གཟུགས་ལ་སོགས་པ་དེ་དག་རང་བཞིན་གྱིས་གྲུབ་པས་རྟག་པ་མི་ཡིན་ལ་གཟུགས་སོགས་འགག་ཚེ་རང་བཞིན་གྱིས་གྲུབ་པ་ཕྱིས་མེད་པས་ཆད་པའང་མིན་པའི་ཕྱིར། ཁྱབ་སྟེ། རང་བཞིན་གྱིས་གྲུབ་པ་རྟག་མཐའ་དང་། རང་བཞིན་གྱིས་གྲུབ་པ་ཕྱིས་སུ་འགག་པ་ཆད་མཐའ་ཡིན་ན་རང་བཞིན་གྱིས་གྲུབ་པ་བཀག་པས་རང་བཞིན་གྱིས་གྲུབ་པར་སྒྲོ་འདོགས་པའི་རྟག་ལྟ་སྤོང་། རང་བཞིན་གྱིས་གྲུབ་པས་དངོས་པོ་འཇིག་ཅིང་མེད་པར་འགྱུར་བར་འཛིན་པའི་ཆད་ལྟ་སྤོང་ཐུབ་པའི་ཕྱིར། རང་བཞིན་གྱིས་གྲུབ་པའི་དངོས་པོ་རང་བཞིན་གྱིས་གྲུབ་པར་བཟུང་ན་རྟག་ལྟ་ཡིན་ཏེ། དངོས་པོ་རང་བཞིན་གྱིས་གྲུབ་ན་ནམ་ཡང་འགག་པ་མི་འཐད་པས་རྟག་པར་འགྱུར་དགོས་ལ། དེས་ན་དངོས་པོ་རྣམས་རང་བཞིན་གྱིས་གྲུབ་པར་འཛིན་པའི་བློས་རྟག་པར་མི་འཛིན་ཀྱང་དངོས་པོ་རང་བཞིན་གྱིས་གྲུབ་པར་བཟུང་བ་དེ་དངོས་པོ་རྟག་པར་བཟུང་བར་སོང་བ་ཡིན་པའི་ཕྱིར། རང་བཞིན་གྱིས་གྲུབ་པའི་དངོས་པོ་མི་རྟག་པར་ལྟ་བ་དེ་ཆད་ལྟ་ཡིན་ཏེ། ཚད་ལྟ་ཞེས་པ་ཡོད་པའི་ཆོས་ཞིག་མེད་པར་འཛིན་པ་གཅིག་ཡིན་པ་གང་ཞིགས་བོན་སོགས་རང་བཞིན་གྱིས་གྲུབ་པའི་དངོས་པོ་སྔར་ཡོད་པ་ཕྱིས་སུ་འགག་ན་དེ་ཕྱིན་ཆད་དེའི་རྒྱུན་ཙམ་ཡང་གཏན་མེད་དུ་འགྲོ་དགོས་ལ། དེས་ན་དངོས་པོ་རྣམས་རང་བཞིན་གྱིས་གྲུབ་པའི་མི་རྟག་པར་འཛིན་པའི་བློ་དངོས་པོ་མེད་པའོ་སྙམ་དུ་མི་འཛིན་ཀྱང་རང་བཞིན་གྱིས་གྲུབ་པའི་མི་རྟག་པར་བཟུང་བ་དེ་དངོས་པོའི་རྒྱུན་སོགས་གཏན་མེད་དུ་བཟུང་བར་སོང་བ་ཡིན་པའི་ཕྱིར་རོ། །གཉིས་པ་ལས་འབྲས་ཀྱི་འབྲེལ་བ་ཆེས་འཐད་པའི་ཡོན་ཏན་ལ། རང་བཞིན་གྱིས་གྲུབ་པ་མི་འདོད་པ་ལ་ཀུན་གཞི་སོགས་ཁས་བླངས་མི་དགོས་པའི་ཡོན་ཏན་དང་། ལས་འགག་པ་ལས་འབྲས་བུ་འབྱུང་བའི་ངེས་པ་བསྟན་པ་དང་། དེ་ལྟར་བསྟན་པ་ལ་རྩོད་པ་སྤོང་བའོ། །དང་པོ་ནི། རང་བཞིན་གྱིས་གྲུབ་པ་བདེན་པ་གཉིས་ཆར་དུ་བཀག་པ་ལ་རྟག་ཆད་ཀྱི་ལྟ་བ་རྒྱང་རིང་དུ་སྤངས་པའི་ཡོན་ཏན་ཡོད་པར་འབའ་ཞིག་ཏུ་མ་ཟད་ཀྱི། སྒྲིབ་པའི་བག་ཆགས་གཏན་དུ་བགོ་གཞིར་མི་རུང་བ་སེམས་ཀྱི་རྒྱུན་དང་བག་ཆགས་ཀྱི་བགོ་གཞིར་གཞི་མ་གྲུབ་པ་ཀུན་གཞིའི་རྣམ་ཤེས་དང་། ཆུད་མི་ཟ་བ་དང་། ཐོབ་པ་སོགས་མི་འཐད་པ་རྣམས་ཁས་མ་བླངས་ཀྱང་ལས་འབྲས་ཀྱི་འབྲེལ་བ་ཆེས་འཐད་པའི་ཡོན་ཏན་ཀྱང་ཡོད་དེ། རང་བཞིན་གྱིས་གྲུབ་པ་ཐ་སྙད་དུ་ཡང་མེད་པའི་ཕྱོགས་ལ་ནི། གང་གི་ཕྱིར་ཐ་སྙད་དུ་ལས་དེ་འགག་པར་སྣང་ཡང་རང་བཞིན་གྱིས་ལས་དེ་མི་འགག་པ་ལ་ནི་རང་བཞིན་གྱིས་མ་འགག་པར་ཐ་སྙད་དུ་འགག་པའི་ཆ་དེ་ལས་ཐ་སྙད་དུ་འབྲས་བུ་འབྱུང་བར་འཐད་པ་དེའི་ཕྱིར་ན་ཀུན་གཞི་སོགས་ཁས་བླངས་བ་མེད་ཀྱང་ལས་འདི་ལས་འབྲས་བུ་འདི་འབྱུང་བར་འཇོག་ནུས་པའི་ཕྱིར་ན། སེམས་ཅན་གྱི་རྒྱུད་ལ་ལར་དགེ་སྡིག་གི་ལས་བྱས་པ་འགག་ནས་ཡུན་རིང་བོ་བསྐལ་བ་མང་པོ་ལོན་པ་ལས་ཀྱང་ལས་འགག་པ་དེ་ལས་འབྲས་བུ་ཡང་དག་པ་སྟེ་རྒྱུ་དེ་ལསཾ་འབྲས་བུ་མི་འཁྲུལ་བརཾ་འབྱུང་བར་རིག་པར་གྱིས་ཤིག་དང་ཚུལ་དེ་ལྟར་གནས་པའི་ཕྱིར། དེར་ཐལ། 
 ལས་དང་དེའི་འབྲས་བུའི་བར་དུ་ཡུན་རིང་བོར་ཆོད་པའི་དགེ་མི་དགེའི་ལས་ལས་བདེ་སྡུག་ལ་སོགས་པའི་འབྲས་བུ་འབྱུང་བ་ནི་རང་སྡེ་གོང་འོག་ཐམས་ཅད་འདོད་པ་དེ་ལ། ཁོ་ན་རེ། ས་དེ་འབྲས་བུ་འབྱིན་པའི་སྔ་ལོག་གི་བར་དུ་གནས་ན་ནི་ལས་དེ་རྟག་པར་འགྱུར་ཞིང་། རྟག་པར་འགྱུར་ན་ནི་རྟག་པས་དོན་བྱེད་མི་ནུས་པས་ལས་ལས་འབྲས་བུ་འབྱུང་བའི་འབྲེལ་བ་མི་འཐད་ལ། དེས་ནི་ལས་ནི་ལས་དེ་བྱས་པའི་སྐད་ཅིག་གཉིས་པར་ཞིག་པར་འགྱུར་བ་ཡིན་ཞིང་། དེས་ན་ཞིག་པའི་འཚམས་དེ་ནས་འབྲས་བུ་དངོས་སུ་འབྱིན་པའི་སྔ་ལོག་གི་བར་དུ་ལས་དེ་མེད་ལ། སྔ་མའི་ལས་ཞིག་པ་དེ་དངོས་པོ་ཡིན་ནའང་འབྲས་བུའི་སྔ་ལོག་གི་བར་ཡོད་པས་དེས་འབྲས་བུ་དངོས་སུ་བསྐྱེད་རུང་ཡང་། ལས་ཞིག་པ་དངོས་མེད་ཡིན་པས་དེས་འབྲས་བུ་མི་བསྐྱེད་པས་ཁྱེད་ཅག་གི་ལུགས་ལ་འབྲས་བུ་ཇི་ལྟར་འབྱུང་སྟེ་མི་འབྱུང་ཞེས་བཅད་པའི་ལན་དུ། སེམས་ཙམ་པས་བག་ཆགས་རྒྱུན་ཆད་ན་སླར་ཡང་འཚམས་མི་སྦྱོར་བས་དེའི་བགོ་གཞི་ལ་རྒྱུན་མི་ཆད་པ་གཅིག་དགོས་ཀྱང། ལས་ནི་གཟུགས་མེད་དུ་སྐྱེས་ཚེ་རྒྱུན་འགག་པ་དང་། ཚོགས་དྲུག་དང་ཉོན་ཡིན་ནི་འགོག་སྙོམས་ཀྱི་ཚེ་རྒྱུན་འགག་པས་བག་ཆགས་ཀྱི་བགོ་གཞིར་མི་རུང་ལ། དེས་ན་བག་ཆགས་ཀྱི་བགོ་གཞི་ལ་རྒྱུན་མི་ཆད་པར་འཇུག་པའི་ཀུན་གཞིའི་རྣམ་ཤེས་ཞེསབྱ་བའི་ངོ་བོ་ལུང་མ་བསྟན་གྱི་རྣམ་ཤེས་ཞིག་ཡོད་པས་ན། ལས་དེ་འགག་པ་ལ་ཕྱོགས་པའི་ཚེ་ལས་ཀྱི་ནུས་པ་ཀུན་གཞིའི་རྣམ་ཤེས་ལ་འཇོག་པ་ཡིན་པས་ལས་འགག་ཀྱང་དེའི་ནུས་པ་དེ་འབྲས་བུའི་བར་ཏུ་རྒྱུན་མི་འཆད་ཅིང་དངོས་སུ་ལས་ཀྱི་བག་ཆགས་ཀྱིས་འབྲས་བུ་བསྐྱེད་ཅིང་། བག་ཆགས་དེ་ཡང་ལས་དེའི་བག་ཆགས་ཡིན་པས་ལས་འབྲས་ཀྱི་འབྲེལ་བ་འཐད་ཅེས་དང་། ཁ་ཆེ་བྱེ་སྨྲ་ལས་གཞན་པའི་བྱེ་སྨྲ་ཁ་ཅིག་གིས་ལས་བསགས་ནས་འགག་པ་དང་མཉམ་དུ་ལས་དེའི་དབང་གིས་འབྱུང་བའི་ཆུད་མི་ཟ་བ་ཞེས་པའི་རྫས་ལྡན་མིན་འདུ་བྱེད་དུ་གྱུར་པ། ལས་ལས་དོན་གཞན་དུ་གྱུར་པ། དཔེར་ན་བུ་ལོན་གྱི་དཔང་རྒྱ་སྟེ་བུ་ལོན་གྱི་རྣམ་གྲངས་གྱི་ཡི་གེ་དང་འདྲ་བ་ཞིག་ཡོད་པ་དེས་འབྲས་བུ་དངོས་སུ་འབྱིན་པ་ཡིན་པས་ལས་འབྲས་ཀྱི་འབྲེལ་བ་འཐད་ཅེས་དང་། བྱེ་སྨྲའི་ནང་ཚན་ཁ་ཅིག་གིས། དགེ་སྡིག་གི་ལས་བསགས་ཟིན་པ་དང་མཉམ་། དུ་ལས་དེའི་ཐོབ་པ་ཞེས་པ་ལས་ལས་དོན་གཞན་པའི་རྫས་སུ་གྲུབ་པའི་ལྡན་མིན་གྱི་དངོས་པོ་འགག་ཟིན་གྱི་ལས་དེ་ལས་གསོག་པ་པོ་ལ་ལྡན་པར་བྱེད་པ་གཅིག་འབྱུང་བས་དེ་འདྲའི་ཐོབ་པ་དེས་འབྲས་བུ་དེ་དངོས་སུ་འབྱིན་པས་ན་ལས་འབྲས་ཀྱི་འབྲེལ་བ་འཐད་ཅེས་དང་། མདོ་སྡེ་བ་དང་ཁ་ཆེ་བྱེ་སྨྲས་ལས་དེ་འགག་པ་ལ་ཕྱོགས་པའི་ཚེ་ཡིད་ཀྱི་རྣམ་ཤེས་ལ་དེའི་བག་ཆགས་བགོ་བ་ཡིན་པས་ལས་འགག་ཀྱང་ལས་ཀྱི་བག་ཆགས་དང་ལྡན་པའི་རྣམ་ཤེས་ཀྱི་རྒྱུན་དེས་འབྲས་བུ་དངོས་སུ་འབྱིན་པ་ཡིན་པས་ལས་འབྲས་ཀྱི་འབྲེལ་བ་འཐད་ཅེས་ལན་འདེབས་པ་ཡིན་ལ། འོན་ཀྱང་དེ་དག་གིས་ལས་དང་དེའི་བག་ཆགས་དང་ཆུད་མི་ཟ་བ་སོགས་དང་། ལས་ཀྱི་འབྲས་བུ་རྣམས་རང་བཞིན་གྱིས་གྲུབ་པ་ཁོ་ནར་འདོད་ཅིང་། ལས་རང་བཞིན་གྱིས་གྲུབ་པ་ལ་འགག་པ་མི་འཐད་པས་བག་ཆགས་འཇོག་པ་དང་ཆུད་མི་ཟ་བའི་རྫས་སོགས་བསྐྱེད་པ་ཡང་མི་འཐད། བག་ཆགས་སོགས་རང་བཞིན་གྱིས་གྲུབ་པ་དེ་ཡང་འགག་པ་མི་འཐད། དེ་དག་འགག་པ་མི་འཐད་ནའང་ལས་ཀྱི་འབྲས་བུ་ནམ་ཡང་འབྱིན་པའི་དུས་མེད་དགོས། འབྲས་བུ་རང་བཞིན་གྱིས་གྲུབ་ནའང་དེ་རྒྱུས་བསྐྱེད་པ་མི་འཐད་པས་རྒྱུ་དེ་ལས་འབྲས་བུ་འདི་འབྱུང་བའི་འབྲེལ་བ་ཡོད་པ་དེ་མི་རིགས་པ་དང་། ཟག་ཅས་ཀྱི་རྣམ་ཤེས་ཀྱང་སྒྲིབ་པའི་བག་ཆགས་གཏན་གྱི་བག་ཆགས་བགོ་གཞིར་བཞག་ན་མཉམ་བཞག་ཟག་མེད་ཀྱི་སྐབས་སུ་ཟག་བཅས་ཀྱི་ཡིད་ཤེས་ནི་མེད་ཅིང་ཟག་མེད་ཀྱི་ཡིད་ཤེས་ཀྱིས་ནི་སྒྲིབ་པའི་བག་ཆགས་མི་འཛིན་པས་མཉམ་བཞག་ཟག་མེད་ཀྱི་དུས་ནས་སྒྲིབ་པའི་རྒྱུན་ཆད་པའི་སྐྱོན་ཡོད་པས་ལུགས་དེ་དག་གི་བག་ཆགས་བགོ་གཞི་དང་ལས་ཀྱི་འབྲས་བུ་བསྐྱེད་ཚུལ་གྱི་ལན་བཏབ་པ་དེས་གཞན་སྡེའི་ངོར་ཙམ་དུ་ལན་ཐེབས་ཀྱང་། ཐལ་འགྱུར་བ་ལ་མི་ཐེབས། དོན་ལ་ཡང་ལན་མི་ཐེབས་པ་གང་ཞིགལས་འབྲས་རང་བཞིན་གྱིས་མེས་པའི་ལུགས་ལ་ནི། ལས་དང་འབྲས་བུ་དེ་གཉིས་རྒྱུ་འབྲས་ཡིན་མིན་དུ་བཞག་པ་ནི་ལས་དེ་ལས་འབྲས་བུ་འདི་འབྱུང་བར་སྣང་། ལས་དེ་ལས་འབྲས་བུ་འདི་མི་འབྱུང་བར་བློ་ལ་ཕར་སྣང་བ་ཙམ་ལས་མེད་པས་སྣང་ཙམ་དང་མིང་གིས་བཏགས་ཙམ་གྱིས་བཞག་པ་ཡིན་ལ།བློ་ལ་སྣང་བ་ལ་ནི་ལས་དེ་འགག་པ་ལས་འབྲས་བུ་འདི་འབྱུང་བར་སྣང་། སྣང་བ་ལྟར་འབྲས་བུ་དེ་ལ་ཡུན་རིང་བོ་བསྐལ་ཆེན་བརྒྱད་ཁྲིར་སྲིད་རྩེའི་འབྲས་བུ་ལ་ལོངས་སྤྱོད་པ་སོགས་ཀྱང་སྣང་། སྣང་བ་ལྟར་དུ་འཇིག་རྟེན་ཡོངས་ལའང་སྣང་། དེས་ན་ཀུན་གཞི་སོགས་མེད་ཀྱང་ལས་འགོག་པ་དེ་འབྲས་བུ་བར་དུ་འབྱུང་བ་དེས་འབྲས་བུ་འབྱིན་པར་ཡང་འཐད་ལ། རིགས་ཤེས་ཀྱིས་དཔྱད་ན་ལས་འབྲས་ཀྱི་འབྲེལ་བ་ཅུང་ཟད་ཀྱང་མི་རྙེད་པའི་ཕྱིར། དེས་ན་བདེན་གཉིས་ཀྱི་རྣམ་བཞག་ཐལ་འགྱུར་བའི་ལུགས་ཁོ་ན་ལྟར་གནས་པའི་ཕྱིར་རོ། །སློབ་དཔོན་འཕགས་པས། གང་ཕྱིར་ལས་ནི་སྐྱེ་བ་མེད། །འདི་ལྟར་རང་བཞིན་མེད་དེའི་ཕྱིར། །གང་ཕྱིར་དེ་ནི་མ་སྐྱེས་པ། །དེ་ཕྱིར་ཆུད་ཟད་མི་འགྱུར་རོ། །ཞེས་གང་གི་ཕྱིར་དགེ་སྡིག་གི་ལས་ནི་རང་གི་ངོ་བོ་ཉིད་ཀྱིས་སྐྱེ་བ་མེད་དེ། འདི་ལྟར་རང་བཞིན་གྱིས་གྲུབ་པ་མེད་པའི་ཕྱིར། དེའི་ཕྱིར་ན་གང་གི་ཕྱིར་ལས་དེ་ནི་རང་བཞིན་གྱིས་མ་སྐྱེས་པས་རང་བཞིན་གྱིས་འགག་པ་མི་སྲིད་པ་དེའི་ཕྱིར་ལས་འགག་པའི་འོག་ཏུ་ལས་འགག་པ་དེ་རང་བཞིན་གྱིས་གྲུབ་པར་བཟུང་ནས་ཆུད་མི་ཟ་བ་ཡིན་ཞེས་རྩོད་པར་མི་རིགས་ཏེ་ལས་འགག་པ་དེ་ཡང་མ་ཞིག་བར་དུ་འབྲས་བུ་མི་སྐྱེ། འགག་པ་རང་བཞིན་གྱིས་གྲུབ་པ་དེ་ནམ་ཡང་ཞིག་པར་མི་འགྱུར་བས་ལས་འབྲས་ཆུད་མི་ཟ་བ་ཡིན་པར་མི་འགྱུར་རོ། །ཞེས་པའི་རིགས་པ་དེ་དངོས་སུ་ཆུད་མི་ཟ་བའི་རྫས་འགོག་པ་ལ་གསུངས་ཀྱང་གཞན་གསུམ་ཀྱང་རིགས་པ་དེས་ཁེགས་པའི་ཕྱིར་ཏེ།ལུགས་བཞི་གས་ལས་འགག་པ་རང་བཞིན་གྱིས་གྲུབ་པར་འདོད་པས་རིགས་པ་དེས་བཞི་གའི་ལུགས་ཁེགས་པའི་ཕྱིར་རོ། །སངས་རྒྱས་བསྐྱངས་དང་ཟླ་བའི་ཞབས་ཀྱིས་འཕགས་པའི་གཞུང་རྣམས་འགྲེལ་བྱེད་གཞན་དང་ཐུན་མོང་མ་ཡིན་པར་འགྲེལ་ཚུལ་ནི། ཆོས་རྣམས་རང་གི་མཚན་ཉིད་ཀྱིས་གྲུབ་པ་རྡུལ་ཙམ་མེད་ཀྱང་འཁོར་འདས་ཀྱི་བྱ་བྱེད་སོགས་ཐམས་ཅད་འཐད་པར་རུང་བ་དེ་ཡིན་ལ། འདི་ལ་བརྟེན་ནས་བྱུང་བའི་ཐུན་མོང་མ་ཡིན་པའི་གྲུབ་མཐའ་རྣམ་པར་དག་པ་དུ་མ་ཡོད་དེ། ཚོགས་དྲུག་ལས་ངོ་བོ་ཐ་དད་པའི་ཀུན་གཞིའི་རྣམ་ཤེས་དང་། འགོག་ཚུལ་ཐུན་མོང་མ་ཡིན་པའི་སྒོ་ནས་རང་རིགས་དང་། རང་རྒྱུད་ཀྱི་སྦྱོར་བས་ཕྱི་རྒོལ་གྱི་རྒྱུད་ལ་སྟོང་ཉིད་ཀྱི་ལྟ་བ་སྐྱེད་པ་སྟེ་ཁས་མི་ལེན་པ་གསུམ་དང་། ཤེསཔ་ཁས་ལེན་པ་བཞིན་ཕྱི་རོལ་གྱི་དོན་ཡང་ཁས་བླངས་དགོས་པ་དང་། ཉན་རང་ལ་དངོས་པོ་རང་བཞིན་མེད་པར་རྟོག་པ་ཡོད་པ་དང་། ཆོས་ཀྱི་བདག་འཛིན་ཉོན་མོངས་སུ་འཇོག་པ་དང་། ཞིག་པ་དངོས་པོ་ཡིན་པ་དང་། དེའི་རྒྱུ་མཚན་གྱིས་དུས་གསུམ་གྱི་འཇོག་ཚུལ་ཐུན་མོང་མ་ཡིན་པ་སོགས་རང་བཞིན་གྱིས་གྲུབ་པ་མེད་པ་ལ་བརྟེན་ནས་བཞག་པའི་ཐུན་མོང་མ་ཡིན་པའི་གྲུབ་མཐའ་ཡིན་པའི་ཕྱིར་རོ། །དང་པོ་ཀུན་གཞིའི་རྣམ་ཤེས་མི་འདོད་པ་རང་བཞིན་གྱིས་གྲུབ་པ་མེད་པ་ལ་ཐུག་པ་ཡིན་ཏེ། ཀུན་གཞིའི་རྣམ་ཤེས་ཡོད་ན་འཇིག་རྟེན་པའི་བློ་ལ་སྣང་དགོས་ཀྱང་མི་སྣང་བ་གང་ཞིགམི་སྣང་ཡང་ཡོད་པར་བཙལ་ནས་ཡོད་པར་རྙེད་ན་ནི་དེ་རང་བཞིན་གྱིས་གྲུབ་པ་ཡིན་དགོས་ཀྱང་། རང་བཞིན་གྱིས་གྲུབ་པའི་ཆོས་གཅིག་ཀྱང་མེད་པས་ཀུན་གཞིའི་རྣམ་ཤེས་ཡོད་པར་མི་འཐད་པའི་ཕྱིར་རོ། །གཉིས་པ་རང་རིག་ཁས་མི་ལེན་པ་ཡང་རང་བཞིན་གྱིས་གྲུབ་པ་མེད་པ་ལ་ཐུག་སྟེ། རྒྱུ་མཚན་སྔ་མ་དང་འདྲ་ལ་འོག་ཏུ་ཡང་འཆད་པར་འགྱུར་བའི་ཕྱིར། གསུམ་པ་རང་རྒྱུད་མི་འདོད་པ་ཡང་རང་བཞིན་གྱིས་གྲུབ་པ་མེད་པ་ལ་ཐུག་ཚུལ་ནི་སྔར་བཤད་ཟིན་ཏེ། བཞི་པ་ཕྱི་དོན་ཁས་ལེན་པ་དེ་ལ་ཐུག་ཚུལ་ནི་འོག་ཏུ་འཆད་པར་འགྱུར་རོ། །ལྔ་པ་ཉན་རང་གིས་ངེས་པར་སྟོང་ཉིད་རྟོགས་དགོས་པ་དང་། དྲུག་པ་ཆོས་ཀྱི་བདག་འཛིན་ཉོན་མོངས་སུ་འདོད་པ་གཉིས་ཀ་ཡང་རང་བཞིན་གྱིས་གྲུབ་པ་མེད་པ་ལ་ཐུག་པ་ཡིན་ཏེ། གང་ཟག་གི་བདག་འཛིན་མཚན་ཉིད་རྫོགས་པ་མ་རྟོགས་པར་ཉན་རང་དགྲ་བཅོམ་མ་ཟད་ཉན་རང་གི་སྦྱོར་ལམ་ཀྱང་མི་ཐོབ་ལ། གང་ཟག་གི་བདག་ནི་སངས་རྒྱས་བསྐྱངས་ཀྱིས་ཉན་ཐོས་ཀྱི་སྡེ་སྣོད་ལས་ངོ་བོ་ཉིད་ཀྱིས་གྲུབ་པའི་རང་བཞིན་གྱིས་གྲུབ་པ་ཡིན་པར་གསུངས་པར་བཤད་པས་གང་ཟག་གི་བདག་ནི་གང་ཟག་རང་བཞིན་གྱིས་གྲུབ་པ་དེ་ཡིན་པས་གང་ཟག་རང་བཞིན་གྲུབ་པས་སྟོང་བ་གང་ཟག་གིས་བདག་མེད་ཡིན་དགོས། གང་ཟག་གི་བདག་མེད་མཚན་ཉིད་རྫོགས་པར་རྟོགས་པ་ལ་ཆོས་ཀྱི་བདག་མེད་ཀྱང་དངོས་ཤུགས་ཅི་རིགས་ལ་རྟོགས་དགོས་པར་གོང་དུ་བཤད་པ་ལྟར་ཡིན་པས་ཉན་རང་གི་སྟོང་ཉིད་ངེས་པར་རྟོགས་དགོས་པ་གང་ཞིགཉན་རང་གི་དེ་ལྟར་སྟོང་ཉིད་རྟོགས་དགོས་པ་ཡིན་ན་དེ་རྟོགས་དགོས་པའི་དོན་ནི་ཉོན་མོངས་ཙམ་སྤོང་བ་ལ་བདག་མེད་གཉིས་ཀྱི་བཟློག་ཟླ་བདག་གཉིས་སུ་སྒྲོ་འདོགས་པའི་བདེན་འཛིན་སྤོང་དགོས་པའི་རྒྱུ་མཚན་གྱིས་ཡིན་གྱི་དེ་ལས་རྒྱུ་མཚན་ཅི་ཡང་མེད་ལ། དེ་ལྟར་ན་ཉན་རང་གིས་ཉོན་སྒྲིབ་སྤོང་གི་ཤེས་སྒྲིབ་སྤོང་བ་མེད་པ་ནི་ཐལ་འགྱུར་བའི་གཞུང་རྣམས་སུ་ཡང་ཡང་བཤད་པས་བདེན་འཛིན་ཤེས་སྒྲིབ་མ་ཡིན་པར་ཉོན་སྒྲིབ་ཡིན་དགོས་པའི་ཕྱིར་རོ། །བདུན་པ་ཞིག་པ་དངོས་པོ་ཡིན་པའང་རང་བཞིན་གྱིས་མེད་པ་ལ་ཐུག་པ་ཡིན་ཏེ། ལས་ཞིག་པ་ལས་འབྲས་མི་བསླུ་བར་འབྱུང་བ་ནི་ཐ་སྙད་ཚད་མ་ལ་སྣང་ལ། སྣང་བ་དེ་ལ་ཐ་སྙད་ཚད་མས་གནོད་པ་ཡང་མེད་ཅིང་། དེས་ན་ཞིག་པས་འབྲས་བུ་སྐྱེད་པའི་དོན་བྱེད་ནུས་པ་ཡིན་པ་གང་ཞིགལས་ཞིག་པ་ལས་འབྲས་བུ་འབྱུང་བར་སྣང་བ་ཙམ་གྱིས་ལས་འབྲས་ཀྱིས་འབྲེལ་བ་མི་འཇོག་པར་ཀུན་གཞིའི་བག་ཆགས་དང་ཆུད་མི་ཟ་བའི་རྫས་སོགས་ཀྱིས་འཇོག་པ་ནི་བཏགས་དོན་བཙལ་བ་ཡིན་པས་རང་བཞིན་གྱིས་གྲུབ་པར་འགྱུར་དགོས་ཀྱང་། རང་བཞིན་གྱིས་གྲུབ་པ་ཅུང་ཟད་ཀྱང་མེད་པའི་ཕྱིར་རོ། །སླར་ཡང་ལས་ཞིག་པ་དངོས་པོ་ཡིན་པའི་རྒྱུ་མཚན་དང་། དུས་གསུམ་གྱི་འཇོག་ཚུལ་ཐུན་མོང་མ་ཡིན་པ་ནི་མཐའ་དཔྱོད་སྐབས་སུ་རྒྱས་པར་འབྱུང་ངོ་། །གཉིས་པ་ལས་འགག་པ་ལས་འབྲས་བུ་འབྱུང་བ་དཔེས་བསྟན་པ་ལ། རྩ་བའི་ཚིག་དོན་བཤད་པ་དང་། ཡོན་ཏན་བསྟན་པའི་སྐབས་རྣམས་ཀྱི་མཐའ་དཔྱོད་པའོ། །དང་པོ་ནི། རང་བཞིན་གྱིས་མ་གྲུབ་པའི་ལས་སྔར་ནས་འགག་ཟིན་པ་ལས་འབྲས་བུ་འབྱུང་བ་ནི་དཔེར་ན། 
 རྨི་ལམ་ན་བུད་མེད་བཟང་མོ་དམིགས་པའི་ཡུལ་དག་མཐོང་ནས་ནི།དེ་ནས་གཉིད་སད་ཀྱང་སྟེ་གཉིད་སད་པའི་ཚེ་ན་ཡང་སྐྱེ་བོ་བླུན་པོ་ལ། སྔར་རྨི་ལམ་གྱི་སྐབས་སུ་བུད་མེད་དུ་སྣང་བ་ཙམ་ལས་བུད་མེད་དངོས་པོ་མེད་ཅིང་དེ་ལྟར་ནི་དེ་ཡང་འགག་ཟིན་པ་དེ་ལ་དམིགས་ནས་དེའི་རྒྱུ་ལས་ཆགས་པ་དྲག་པོ་སྐྱེ་བར་འགྱུར་བ། དེ་བཞིན་དུ་རང་བཞིན་གྱིས་ཡོད་པའང་མིན་ལ་ད་ལྟ་འགག་ཀྱང་ཟིན་པའི་དགེ་སྡིག་གི་ལཾས་ལས་ཀྱང་ནི་འབྲས་བུ་བདེ་སྡུག་སོགས་འབྱུང་བ་ཡོད་པ་ཡིན་ཏེ། སྲིད་པ་འཕོ་བའི་མདོ་ལས། རྒྱལ་པོ་ཆེན་པོ་འདི་ལྟ་སྟེ། དཔེར་ན་མི་ཞིག་ཉལ་བའི་རྨི་ལམ་ན། ཡུལ་གྱི་བུད་མེད་བཟང་མོ་སྟེ་མཛེས་མ་དང་ལྷན་ཅིག་འཁྲིག་པ་སྤྱོད་པར་རྨིས་ལ། དེ་ནས་མི་དེ་ཉལ་བ་སད་ནས། ཡུལ་གྱི་བུད་མེད་བོཟང་པོ་དེ་དྲན་ནསཾ་ཆགས་པ་སྐྱེ་ན། རྒྱལ་པོ་ཆེན་པོ་འདིར་ཇི་སྙམ་དུ་སེམསཾ། འོ་ན་མི་གང་རྨི་ལམ་གྱི་ཡུལ་གྱི་བུད་མེད་བཟང་མོ་དང་ལྷན་ཅིག་ཡོངས་སུ་སྤྱོད་པོར་རྨི་ལ། མི་དེ་ཉལ་བ་ལས་གཉིད་སོད་ནས། ཡུལ་གྱི་བུད་མེད་བཟང་མོ་དེ་དྲན་ནས་བདག་དེ་དང་ལྷན་ཅིག་སྤྱོད་དམ་སྙམ་དུ་ཆགས་པའི་མི་དེ། “ཅི་མཁས་པའི་རང་བཞིན་ཅན་ཡིན་ནམ། གསོལ་བ་བཅོམ་ལྡན་འདས་མི་དེ་མཁས་པ་དེ་ནི་མ་ལགས་ཏེ། དེ་ཅིའི་སླད་དུ་ཞེ་ན། བཅོམ་ལྡན་འདས་རྨི་ལམ་གྱི་བུད་མེད་བཟང་མོ་ཡང་མ་མཆིས་ཏེ།དེ་ན་བུད་མེད་མཛེས་མ་མ་མཆིས་ཤིང་དེར་བུད་མེད་མི་དམིགས་པ་ལགས་ན། བུད་མེད་དེ་དང་ལྷན་ཅིག་འདུག་ཉལ་སོགས་ཡོངས་སུ་སྤྱོད་པ་ལྟ་ག་ལ་མཆིས་ཏེ། འདི་ལྟར་མི་དེ་ནི་མེད་པའི་བུད་མེད་ལ་འཕངས་ཤིང་སྟེ་ཕངས་སེམས་ཀྱིས་རང་བཞིན་དུབ་པའི་སྐལ་བ་ཅན་དུ་འགྱུར་ལགས་སོ། །ཞེས་ཞུས་པ་ལ། བཅོམ་ལྡན་འདས་ཀྱིས་རྒྱལ་པོ་ཆེན་པོ་དཔེ་དེ་བཞིན་དུ་བྱིས་པ་སོ་སོའི་སྐྱེ་བོ་སྟོང་ཉིད་ཟབ་མོའི་ཆོས་བཤད་པ་ལ་ཐོས་པ་དང་མི་ལྡན་པ་ཡང་། མིག་གིས་གཟུགས་རྣམས་མཐོང་ནས་ཡིད་བདེ་སྐྱེ་བར་འགྱུར་བའི་གཟུགས་མཛེས་པ་རྣམས་ལ་བདེན་པར་མངོན་པར་ཞེན་པར་འགྱུར་ཏེ། བདེན་པར་མངོན་པར་ཞེན་པར་གྱུར་ནས་དེའི་རྒྱུ་ལས་ཆགས་པ་སྐྱེད་པར་བྱེད་དོ། །ཆགས་ནས་ཆོགས་པ་དེའི་དབང་གིས་འདོད་ཆགས་ལས་བྱུང་བའི་ལས། ལུས་ངག་ཡིད་གསུམ་གྱི་སྒོ་ནས་དགེ་མི་དགེ་གཉིས་དང་། ཞེ་སྡང་ལས་བྱུང་བའི་ལས་ལུས་ངག་ཡིད་གསུམ་གྱི་སྒོ་ནས་མི་དགེ་བ་དང་། གཏི་མུག་ལས་བྱུང་བའི་ལས་ལུས་དང་ངག་དང་ཡིད་ཀྱི་སྒོ་ནས་དགེ་སྡིག་གི་ལས་གཉིས་མངོན་པར་འདུ་བྱེད་དོ། ལས་དེ་ནི་མངོན་པར་འདུ་བྱས་པར་གྱུར་མ་ཐག་ནས་འགག་གོ། ལས་འགག་པ་དེ་རང་གི་ངོ་བོས་གྲུབ་ནས་གང་དུ་འགག་པ་དེར་ཡོད་དགོས་ཀྱང་ལས་འགག་པ་ན་འགག་པ་དེ་ནི་ཤར་ཕྱོགས་སུ་བརྟེན་ཏེ་གནས་པ་མ་ཡིན་ནས་ཕྱོགས་རྣམས་སུ་གནས་པ་མ་ཡིན་ནོ་ཞེས་བྱ་པའི་བར་དང་། དེ་ལྟར་ཚེ་དེ་ལ་ལས་བསགས་ནས་འགག་པ་དེ་ནས་བཟུང་སྟེ་གསོག་པ་པོ་དེ་དུས་གཞན་ཅི་ཙམ་ཞིག་ན་འཆི་བའི་དུས་དང་ཚོད་ཉེ་བར་གནས་པའི་ཚེ་དེ་འདྲའི་ཚེ་དེ་དང་སྐལ་པ་འདྲ་བའི་སྟེ་རིགས་མཐུན་པའི་ཕུང་བོ་འཕེན་པའི་སྔ་མའི་ལས་དེའི་སྟེང་གི་ད་ལྟའི་ཚེ་འཕེན་བྱེད་ཀྱི་ནུས་པ་ཟད་ནས། ཚེ་འདིའི་རྣམ་པར་ཤེས་པ་ཐ་མ་འགག་པ་ལ་ཕྱོགས་པའི་ཚེ་ལ་ནི། འདི་ལྟ་སྟེ། དཔེར་ན་ཉལ་ཉལ་ལས་སད་པའི་མིའི་ད་ལྟར་འགག་ཟིན་པའི་རྨི་ལམ་གྱི་ཡུལ་གྱི་བུད་མེད་བཟང་མོ་དྲན་པ་ལྟ་བུར། འགག་པ་ལ་ཕྱོགས་པའི་ཡིད་དེ་ནི་ཚེ་ཕྱི་མར་གང་སྨིན་པའི་ནུས་པ་སད་པའི་ལས་དེ་ཉིད་ལ་མངོན་དུ་ཕྱོགས་པར་ཏེ། སྔར་འགག་ཟིན་ཀྱང་དེའི་ནུས་པ་སྨིན་ནས་རང་གི་སེམས་དེ་དེའི་རྗེས་སུ་འབྲང་བར་འགྱུར་བ་ཅན་དུ་འགྱུར་རོ། །དེ་ལྟར་ལས་སྔར་ནས་འགག་ཟིན་ཀྱང་དེའི་ནུས་པ་དང་ལྡན་པ་ཅན་གྱི་ཚེ་འདིའི་རྣམ་པར་ཤེས་པ་ཐ་མ་འགག་ཅིང་། ཡང་སྲིད་ཀྱི་སྐྱེ་བའི་ཆར་གཏོགས་པའི་རྣམ་པར་ཤེས་པ་སྐད་ཅིག་དང་པོ་ནི། ཡང་ན་ནི་ལྷ་དག་གི་ནང་དུ་འབྱུང་ངོ་། །ཞེས་བྱ་བ་ནས། ཡང་ན་ནི་ཡི་དྭགས་རྣམས་སུ་འབྱུང་བར་འགྱུར་རོ། །དེ་ནས་ཡང་སྲིད་ཀྱི་རྣམ་པར་ཤེས་པ་དང་པོ་དེ་འགག་མ་ཐག་ཏུ་དེའི་རྒྱུན་ཆད་པར་མི་འགྱུར་བར། གང་ཟག་དེས་རིགས་དྲུག་གང་ལ་དུས་ཅི་ཙམ་གྱི་བར་དུ་རྣམ་པར་སྨིན་པ་མྱོང་བར་འགྱུར་བ་ཡིན་པར་ཐ་སྙད་དུ་མངོན་པས་ན། རིགས་དྲུག་གི་སྐྱེ་སྲིད་ཀྱི་རྣམ་ཤེས་དང་པོ་གང་ཡིན་པ་དེ་དང་སྐལ་བ་འདྲ་བའི་སེམས་ཀྱི་རྒྱུན་སྐད་ཅིག་གཉིས་པ་སོགས་འབྱུང་ངོ་། །རྒྱལ་པོ་ཆེན་པོ་འཇིག་བརྟེན་འདི་ནས་ཡང་སྲིད་དུ་སྐྱེ་བ་དེ་ལ་དོན་དམ་པར་ན་ཆོས་གང་ཡང་འཇིག་བརྟེན་འདི་ནས་འཇིག་བརྟེན་ཕ་རོལ་ཏུ་འཕོ་བ་ཡང་མེད་ལ། འདི་ནས་འཆི་འཕོ་བ་དང་ཡང་སྲིད་དུ་སྐྱེ་བར་མངོན་པ་ཙམ་དེ་ཡང་མེད་དེ། རྒྱལ་པོ་ཆེན་པོ་ཐ་སྙད་དུ་དེ་ལ་གང་སྟེ་ཚེ་འདིའི་རྣམ་པར་ཤེས་པ་ཐ་མར་འགག་པ་དེ་ལ་ནི་འཆི་འཕོ་བ་ཞེས་བྱ། གང་སྟེ་ཡང་སྲིད་ཀྱི་རྣམ་པར་ཤེས་པ་དང་པོ་འབྱུང་། དེ་ལ་ནི་སྐྱེ་བ་ཞེས་བྱའོ། །རྒྱལ་པོ་ཆེན་པོ་རྣམ་ཤེས་ཐ་མ་རང་བཞིན་གྱིས་གྲུབ་ན་རང་གི་ངོ་བོ་འདོར་མི་རུང་བས་འགག་པའི་ཚེ་གཞན་དུ་འགྲོ་དགོས་ཀྱང་དེ་ལས་རང་བཞིན་མེད་པས་རྣམ་པར་ཤེས་པ་ཐ་མ་འགག་པའི་ཚེ་ཡང་གང་དུ་ཡང་མི་འགྲོ། ཡང་སྲིད་ཀྱི་རྣམ་ཤེས་དང་པོ་དེ་རང་བཞིན་གྱིས་གྲུབ་ན་རང་གི་ངོ་བོ་སྔར་མེད་རྒྱུའི་བསྐྱེད་པ་མི་འཐད་པས་སྐྱེ་ཚེ་གཞན་ནས་འོངས་དགོས་ཀྱང་དེ་ལ་རང་བཞིན་མེད་པས་ན་རྣམ་པར་ཤེས་པ་སྐྱེ་བའི་ཆར་གཏོགས་པ་དེ་འབྱུང་བའི་ཚེ་ཡང་གང་ནས་ཀྱང་འོང་བ་མེད་དོ། །དེ་ཅིའི་ཕྱིར་ཞེས་ན། འགག་པ་དང་སྐྱེ་བའི་རྣམ་ཤེས་དེ་དག་རང་བཞིན་ནིབདེན་གྲུབ་ཀྱིས་བདེན་པའི་ཕྱིར་རོ། །རྒྱལ་པོ་ཆེན་པོ་དེ་ལ་རྣམ་པར་ཤེས་པ་ཐ་མ་ནི་རྣམ་པར་ཤེས་པ་ཐ་མས་ཏེ་ཐ་མ་རང་བཞིན་གྱིས་གྲུབ་པས་སྟོང་ངོ་། །འཆི་འཕོ་ནི་འཆི་འཕོ་རང་བཞིན་གྱིས་གྲུབ་པས་སྟོང་ངོ་། །ལས་ནི་ལས་རང་བཞིན་གྱིས་གྲུབ་པས་སྟོང་ངོ་། །རྣམ་པར་ཤེས་པ་དང་པོ་ནི་རྣམ་པར་རྣམ་པར་ཤེས་པ་དང་པོ་རང་བཞིན་གྱིས་གྲུབ་པས་སྟོང་ངོ་། །སྐྱེ་བ་ནི་སྐྱེ་བ་རང་བཞིན་གྱིས་གྲུབ་པས་སྟོང་ལ། དེ་ལྟར་ན་ཡང་ལས་ལས་འབྲས་བུ་འབྱུང་བ་སྣང་ཙམ་དུ་མི་འཆད་པར་འབྱུང་བས་ན་ལས་རྣམས་ཆུད་མི་ཟ་བར་ཡང་མངོན་ནོ། །ཞེས་གསུངས་པའི་རོ། །དེ་ལ་རྣམ་པར་ཤེས་པ་ཤེས་པ་དང་པོ་རང་བཞིན་གྱིས་མ་གྲུབ་ན་དེ་ལ་བཏགས་པའི་སྐྱེ་བ་ཡང་རང་བཞིན་གྱིས་མ་གྲུབ་པའི་ཁྱབ་སྟེ། རྣམ་པར་ཤེས་པ་དང་པོ་དེ་རང་ངོས་ནས་གྲུབ་པར་སྣང་བ་ལྟར་རང་ངོས་ནས་གྲུབ་ན་དེ་སྐྱེ་བའི་ཆ་དེ་ཡང་རྣམ་ཤེས་དེའི་སྟེང་དུ་རང་ངོས་ནས་གྲུབ་པ་ཞིག་འཐད་ཀྱི་རྣམ་ཤེས་རང་ངོས་ནས་མ་གྲུབ་ན་དེ་སྐྱེ་བའི་ཆ་ཡང་རང་ངོས་ནས་གྲུབ་ཚུལ་མེད་པར་དམིགས་པ་ལྟར་ཡིན་པའི་ཕྱིར། ཡང་རྒྱུ་རང་བཞིན་གྱིས་མེད་ན་འབྲས་བུ་རང་བཞིན་གྱིས་མེད་པས་ཁྱབ་སྟེ། རྒྱུ་དེ་བློ་ལ་ཕར་སྣང་བ་ཙམ་ལས་མེད་ན་དེའི་འབྲས་བུ་ཡང་སྣང་ཙམ་ལས་མེད་དགོས་ཀྱི་བདེན་གྲུབ་ཀྱི་འབྲས་བུ་སྐྱེད་བྱེད་ཀྱི་རྒྱུ་མེད་པར་དམིགས་པ་ལྟར་ཡིན་པའི་ཕྱིར། ཡང་ཡུལ་རང་ངོས་ནས་གྲུབ་པ་མེད་ན་ཡུལ་ཅན་རང་ངོས་ནས་གྲུབ་པ་མེད་པས་ཁྱབ་སྟེ། ཡུལ་ཅན་རྣམས་ནི་ཡུལ་ལ་མ་ལྟོས་པར་མེད་ཅིང་ཡུལ་ལ་ལྟོས་ནས་གྲུབ་པ་ཙམ་ཡིན་ལ། ཡུལ་རང་ངོས་ནས་མ་གྲུབ་པ་ལ་བརྟེན་ནས་ཡུལ་ཅན་རང་ངོས་ནས་གྲུབ་པ་ཞིག་གྲུབ་ཚུལ་མེད་པ་བློས་དམིགས་པ་ལྟར་ཡིན་པའི་ཕྱིར། ཡུལ་ཡང་དེ་འདྲའོ། །མདོར་ན་རང་ངོས་ནས་གྲུབ་ན་འཁོར་འདས་ཀྱི་རྣས་བཞག་གཅིག་ཀྱང་མི་རུང་བ་དང་། རང་ངོས་ནས་མ་གྲུབ་ན་ཐམས་ཅད་རུང་བར་ཤེས་ན་དབུ་མའི་པའི་ལྟ་བ་ཕུ་ཐག་ཆོད་པ་ཡིན་པས། གང་ལ་སྟོང་པ་ཉིད་རུང་བ། ཞེས་སོགས་ཀྱི་རྐང་བ་གཉིས་ལ་ཟབ་རྒྱས་ཐམས་ཅད་འདུས་སོ། །༈གཉིས་པ་ཡོན་ཏན་བཤད་པའི་སྐབས་རྣམས་ཀྱི་མཐའ་དཔྱད་པ་ལ། དགག་བཞག་སྤང་གསུམ་ལས། དང་པོ་ལ་དུས་གསུམ་དང་། ཞིག་པ་དང་། ལས་ཀྱི་བག་ཆགས་བགོ་གཞི་རྣམས་ལ་རིམ་བཞིན་དཔྱད་པ་ལ། དང་པོ་ལ། མཁས་པ་ཁ་ཅིག་བཞི་བརྒྱ་པའི་འགྲེལ་བའི་དོན་དུ་བྱས་ནས། སྐྱེས་ལ་མ་འགག་པ་ད་ལྟ་བའི་མཚན་ཉིད། སྐྱེས་ཟིན་འགག་པ་འདས་པའི་མཚན་ཉིད། སྐྱེ་བའི་རྒྱུ་ཡོད་ལ་མ་སྐྱེས་པ། མ་འོངས་པའི་མཚན་ཉིད་ཟེར་ན། འདས་པ་ཆོས་ཅན། ད་ལྟ་བ་ཡིན་པར་ཐལ། སྐྱེས་ལ་མ་འགག་པ་ཡིན་པའི་ཕྱིར། ཁྱབ་པ་ཁས། དེར་ཐལ། འདས་པ་དེ་སྐྱེས་པ་ཡིན་པ་གང་ཞིགམ་འགག་པ་ཡིན་པའི་ཕྱིར། རྟགས་རེ་རེ་ནས་གྲུབ་སྟེ། འདས་པ་འདུས་བྱས་ཡིན་པའི་ཕྱིར། རྩ་བར་འདོད་མི་ནུས་ཏེ། འདས་པ་ཡིན་པའི་ཕྱིར་། ཁྱབ་སྟེ། འདས་པ་དང་ད་ལྟ་བ་གཉིས་འགག་བ་ཡིན་པའི་ཕྱིར། དེར་ཐལ། དུས་གསུམ་གྱི་ནང་ནས་ད་ལྟ་བ་གཙོ་བོ་དང་འདས་མ་འོང་གཉིས་ཕལ་བར་འཇོག་པ་གང་ཞིགདེ་ལྟར་འཇོག་པའི་སྐབས་ཀྱི་གཙོ་ཕལ་གྱི་ཡིན་པ་མེད་པའི་ཕྱིར། ཟུར་དང་པོ་གྲུབ་སྟེ། བརྒྱ་བའི་འགྲེལ་བ་ལས། ད་ལྟར་བྱུང་བ་ནི་དངོས་པོ་གཞན་ཞིག་མ་སྐྱེས་པ་དང་ཞིག་ཟིན་གྱི་ཆ་མ་ཡིན་པའི་དངོས་པོ་དེ་ཉིད་ད་ལྟར་དམིགས་པ་དེ་ཡིན་པའི་ཕྱིར་ན་གཙོ་བོ་ཡིན་གྱི། མ་འོངས་པ་ནི་དངོས་པོ་གཞན་ཞིག་མ་འོངས་པའི་ཆ་དང་། འདས་པ་ནི་དངོས་པོ་གཞན་ཞིག་བརྒལ་བའི་ཞིག་པའི་ཆ་དག་གིས་ཏེ་ཆ་ཡིན་པས་ན་མ་འོངས་པ་དང་འདས་པའི་དུས་གཉིས་རྣམ་པར་འཇོག་པ་ནི་གཙོ་བོ་མ་ཡིན་ནོ། །ཞེས་གསུངས་པའི་ཕྱིར་རོ། །གཞན་ཡང་། མ་འོངས་པ་ཆོས་ཅན། ད་ལྟ་བ་ཡིན་པར་ཐལ། སྐྱེས་ལ་མ་འགག་པའི་ཕྱིར། ཞེས་སོགས་སྔར་ལྟར་སྒྲུབ་པོ། །ཡང་ཁ་ཅིགབཞི་བརྒྱ་པའི་དུས་གསུམ་གཙོ་ཕལ་གྱི་དོན་ནི། ད་ལྟར་བ་འཇོག་པའི་ཚེ་དུས་གཞན་གཉིས་ལ་མ་ལྟོས་པར་འཇོག་རུང་བས་ད་ལྟ་བ་གཙོ་བོ་དང་། གཞན་གཉིས་། འཇོག་པ་ནི་ད་ལྟ་བ་ལ་ལྟོས་ནས་འཇོག་དགོས་པས་འདས་མ་འོངས་གཉིས་ཕལ་བ་ཡིན་ཟེར་ན། འོ་ན། འདས་མ་འོངས་གང་རུང་ལ་མ་ལྟོས་པར་ད་ལྟར་བ་འཇོག་ཐུབ་པར་ཐལ། ཁྱོད་ཀྱིས་དུས་གསུམ་གཙོ་ཕལ་དུ་འཇོག་ཚུལ་འཐད་པའི་ཕྱིར། འདོད་ན། བཞི་བརྒྱ་པར་ད་ལྟར་བའི་མཚན་ཉིད་བསྟན་པའི་སྐྱེས་ལ་ཞེས་པས་རྐྱེན་མ་ཚང་བས་རེ་ཞིག་མ་སྐྱེས་པའི་ཆའི་མ་འོངས་པ་གཅོད་པ་དང་། མ་ཞིག་པ་ཞེས་པས་འདས་པ་བཀག་ནས་དེ་འདྲའི་འདས་མ་འོངས་གཉིས་བཀག་པའི་དུས་གཅིག་ད་ལྟར་བར་འཇོག་པ་མ་ཡིན་པར་ཐལ། ད་ལྟར་བར་འཇོག་པ་ལ་དུས་གཞན་གཉིས་ཀྱི་རྣམ་པ་དེ་བློ་ངོར་ཤར་ནས་དེ་གཉིས་གང་རུང་མ་ཡིན་པ་གཅིག་འཇོག་མི་དགོས་པའི་ཕྱིར། རྟགས་ཁས། འཁོར་གསུམ། འདོད་མི་ནུས་ཏེ། འདས་མ་འོངས་གཉིས་ལ་མ་ལྟོས་པར་ད་ལྟར་བ་འཇོག་མི་ཐུབ་པའི་ཕྱིར། དེར་ཐལ། དུས་གསུམ་ནི་ཕན་ཚུན་ལྟོས་ནས་གྲུབ་པ་དང་། དུས་གསུམ་པོ་གང་བཞིག་ཀྱང་གཞན་གཉིས་མེད་ན་འཇོག་མི་ཐུབ་པའི་ཕྱིར། བརྒྱ་བའི་འགྲེལ་བ་ལས། དུས་གསུམ་པོ་དེ་དག་ཀྱང་དཔེར་ན་འདས་པ་ལ་ལྟོས་ནས་དངོས་པོ་གཞན་ཞིག་འགག་པ་འང་མིན་ལ། མའོངས་བ་ལ་ལྟོས་ནས་དངོས་པོ་གཞན་ཞིག་མ་སྐྱེས་པ་ཡང་མིན་པའི་དུས་དེ་ད་ལྟར་བ་ཡིན་པ་སོགས་ཕན་ཚུན་ལྟོས་པ་ཉིད་དུ་གནས་པ་ཡིན་ཏེ་དུས་གསུམ་པོ་གང་ཡིན་ཀྱང་རང་བཞིན་ལས་གཞན་པའི་དུས་གཉིས་གཉིས་ལ་མ་ལྟོས་པར་དུས་རེ་རེ་མེད་པའི་ཕྱིར་རོ། །ཞེས་དང་། རིགས་པའིརྒྱ་མཚོ་ལས། མྱུ་གུ་སོགས་སྐྱེས་ཟིན་པ་དེ་ལས་མ་བརྒལ་བའི་མ་འདས་པ་དེ་ལ་ད་ལྟ་བ་བཞག་དགོས་པས་ད་ལྟ་བ་དེ་འདས་པ་ལ་མི་ལྟོས་པ་འགལ་ལ། འདས་པ་ལ་ལྟོས་ནས་ད་ལྟར་བ་འཇོག་དགོས་པ་དེའི་ཕྱིར། མ་འོངས་པའངབརྒྱུད་ནས་འདས་བ་ལ་ལྟོས་དགོས་ཀྱི། འདས་པ་ལ་ལྟོས་ནས་ད་ལྟར་བ་འཇོག་དགོས་ཀྱི་འདས་པ་ལ་མ་ལྟོས་པར་ད་ལྟར་བ་འཇོག་མི་ནུས་ཤིང་། ད་ལྟར་བ་ལ་ལྟོས་ནས་ད་ལྟར་དུ་མ་འོངས་པས་ན་མ་འོངས་པ་ཡིན་པར་བཞག་པའི་ཕྱིར་རོ། །ཞེས་གསུངས་པའི་ཕྱིར། གཞན་དང་མ་འོངས་པའི་བུམ་པ་འཇོག་པ་ལ་འདས་པ་དང་། ད་ལྟར་བའི་བུམ་པ་གཉིས་ཀ་ལ་ལྟོས་མི་དགོས་པར་ཐལ། དེ་འཇོག་པ་ལ་འདས་པའི་བུམ་པ་ལ་ལྟོས་མི་དགོས་པར་ད་ལྟར་བའི་བུམ་པ་གཅིག་པུས་ཆོག་པའི་ཕྱིར། རྟགས་སོང་དེར་ཐལ། ཁྱོད་ཀྱི་འདས་མ་འོངས་གཉིས་ད་ལྟར་བ་ལ་ལྟོས་པས་ཕལ་བར་བཞག་པ་ཡིན་ཟེར་བའི་ཞེ་འདོད་དེ་དེ་ལྟར་ཡིན་འདུག་པའི་ཕྱིར། རྩ་བར་འདོད་མི་ནུས་ཏེ། འདས་པ་ལ་བརྒྱུད་ནས་དང་ད་ལྟ་བ་ལ་དངོས་སུ་ལྟོས་ནས་མ་འོངས་པ་འཇོག་དགོས་པའི་ཕྱིར། དེར་ཐལ། འདས་པ་ལ་མ་ལྟོས་པར་ད་ལྟ་བ་མི་འགྲུབ། ད་ལྟར་བ་མ་གྲུབ་ན་མ་འོངས་པ་ཡང་མི་འགྲུབ་པའི་ཕྱིར། དེར་ཐལ། བུམ་པ་དེ་འདིའི་བར་དུ་མ་འདས་པ་ཡིན་ཞེས་འདས་པ་ལྟོས་ནས་ད་ལྟར་བར་འཇོག་བུམ་པ་དེ་འདི་ནས་འདས་ཞེས་ད་ལྟར་བ་ལ་ལྟོས་ནས་འདས་པ་འཇོགའདས་པ་ལ་ལྟོས་ནས་བཞག་པའི་ད་ལྟར་བའི་བུམ་པ་དེ་ལ་ལྟོས་ཏེ་བུམ་པ་དེ་འདིའི་བར་ལ་མ་འོངས་ཞེས་འདས་པ་ལ་བརྒྱུད་ནས་དང་ད་ལྟར་བ་ལ་དངོས་སུ་ལྟོས་ནས་མ་འོངས་པ་འཇོག་པ་སོགས་དུས་གསུམ་གྱི་ས་མཚམས་འབྱེད་ཤེས་དགོས་པའི་ཕྱིར། བརྒྱ་པ་ལས། མ་འོངས་པའི་བུམ་པ་འཇོགས་པ་ལ་ད་ལྟར་བའི་བུམ་པ་ཡོད་པ་མ་ཡིན་ན་འཇོག་རྒྱུ་མེད་ལ། འདས་པ་མེད་ན་ད་ལྟར་བ་འཇོག་རྒྱུ་མེད། ད་ལྟར་བ་མེད་ན་མ་འོངས་པ་མེད་པས་འདས་པ་དང་ད་ལྟར་བ་གཉིས་མེད་པར་མ་འོངས་པ་མེད་པར་བཤད་པའི་ཐད་ཀྱི་དེའི་འགྲེལ་བ་ལས། མ་འོངས་པའི་དུས་དུ་མ་ཡོད་པ་རྣམས་ཉེ་བར་མཚོན་ནས་བསྟན་པའི་དོན་དུ་བཞི་བརྒྱ་པའི་རྩ་བར་མ་འོངས་པའི་བུམ་པ་དཔེར་བཀོད་པ་ཡིན་ལ། ཞེས་པ་ནས། འདས་པ་དང་ད་ལྟར་བ་གཉིས་ལ་མ་ལྟོས་པར་ནི་མ་འོངས་མ་འོངས་པའི་དུས་སུ་དེ་རྣམ་པར་བཞག་མི་ནུས་ཏེ། མ་འོངས་པ་ཞེས་པ་ནི་རང་གི་ངོ་བོ་ཆོས་གཞན་ཞིག་གིས་ངོ་བོར་མ་འོངས་པ་ཡིན་པ་ལས་ཏེ་ཡིན་པའི་སྒོ་ནས་བཞག་པ་ཡིན་ལ། དེ་ཡང་མ་འོངས་པའི་རང་གི་ངོ་བོ་དེ་གང་དུ་སྟེ་ཆོས་གང་གི་ངོ་བོར་མ་འོངས་པའི་ཆོས་དེ་ནི། འདས་པ་དང་ལྟར་གྱི་དུས་གཉིས་པོ་དེ་དག་གདོད་མི་ཟ་བར་ཡིན་པར་འགྱུར་དགོས་སོ། །ཞེས་འདས་པ་དང་ད་ལྟར་བ་གཉིས་ལ་ལྟོས་ནས་དེ་གཉིས་གང་གི་ངོ་བོར་མ་འོངས་པ་ན་མ་འོངས་པ་ཡིན་པར་འཇོག་དགོས་པར་བཤད་པས་འདས་པ་དང་ད་ལྟར་བ་གཉིས་ཀ་ལ་དངོས་སུ་ལྟོས་ནས་ཀྱང་མ་འོངས་པ་འཇོག་དགོས་པའི་ཕྱིར་རོ། །ཡང་ཁོ་ན་རེ། ད་ལྟར་གྱི་དུས་སུ་མ་ཕྱིན་པ་དེ་མ་འོངས་པ་ཡིན་པར་ཐལ། དེ་ལྟར་གྱི་དུས་སུ་མ་ཕྱིན་པ་དེ་མ་འོངས་པའི་མཚན་ཉིད་ཡིན་པའི་ཕྱིར། དེར་ཐལ། བཞི་བརྒྱ་པའི་འགྲེལ་བ་ལས། མ་འོངས་པ་ནི་ད་ལྟར་བྱུང་བའི་དུས་སུ་མ་ཕྱིན་པའོ། །ཞེས་གསུངས་པའི་ཕྱིར་ན་མ་ཁྱབ་སྟེ། ལུང་དེས་དངོས་པོ་གཞན་ཞིག་ཏུ་ཡོད་ཀྱང་ད་ལྟར་གྱི་དུས་སུ་མ་ཕྱིན་པ་དེ་མ་འོངས་པའི་མཚན་ཉིད་དུ་བསྟན་པ་ཡིན་གྱི་ཚིག་གིས་ཟིན་ཙམ་དེ་མ་འོངས་པའི་མཚན་ཉིད་དུ་བསྟན་པ་མ་ཡིན་པའི་ཕྱིར། མ་འོངས་པའི་མཚན་ཉིད་ཀྱི་སྐབས་སུ་མངོན་པ་ལས། རྒྱུ་ཡོད་ཀྱང་མ་བྱུང་བ། ཞེས་གསུངས་པའི་ཕྱིར། རྩ་བར་འདོད་ན། ད་ལྟར་གྱི་དུས་སུ་མ་ཕྱིན་པ་ཆོས་ཅན། དངོས་པོ་ཡིན་པར་ཐལ། མ་འོངས་པ་ཡིན་པར་འདོད་པ་དེའི་ཕྱིར། འདོད་ནས། རི་བོང་རྭ་སོགས་ཆོས་ཅན། དངོས་པོ་ཡིན་པར་ཐལ། མ་འོངས་ཡིནཔའི་ཕྱིར། དེར་ཐལ། ད་ལྟར་གྱི་དུས་སུ་མ་ཕྱིན་པ་ཡིན་པའི་ཕྱིར། ཁྱབ་པ་ཁས། འདོད་ན། རི་བོང་གི་རྭ་སོགས་ཆོས་ཅན། དེ་དག་ལ་སྤྱིར་རང་གི་རྒྱུ་ཡོད་ཀྱང་རང་ཉིད་ཀྱིས་རང་གིརྒྱུ་དེའི་རྒྱུ་འབྲས་གཉིས་ཀྱི་གང་ཡང་མ་སྤྱད་པ་ཡིན་པར་ཐལ། དེ་དག་མ་འོངས་པ་ཡིན་པའི་ཕྱིར། རྟགས་ཁས་ཁྱབ་སྟེ། མ་འོངས་པ་དངོས་པོར་འདོད་མི་འདོད་མི་མཐུན་ཀྱང་མ་འོངས་པ་དེ་རྒྱུ་འབྲས་གཉིས་གང་ཡང་མ་སྤྱད་པ་ཞིག་ཡིན་པར་འདོད་པ་ལ་མདོ་སེམས་དབུ་མ་པ་ཀུན་མཐུན་པའི་ཕྱིར། དབུས་མཐའ་ལས། དེ་བཞིན་དུ་རྒྱུ་འབྲས་གང་ཡང་མ་སྤྱོད་པ་ནི་སྔ་མ་ལས་གཞན་པ་མ་འོངས་པ་ཡིན་ནོ། །ཞེས་དང་། དེའི་འགྲེལ་བར་དབྱིག་གཉེན་གྱིས། དུས་དེས་ནི་འབྲས་བུ་དང་རྒྱུ་གང་ཡང་མ་སྤྱད་པའི་ཕྱིར་མ་འོངས་པའི་དུས་སོ། །ཞེས་དང་། ཌིཀ་ཆེན་ལས། འདི་ལ་མ་འོངས་པས་ནི་རྒྱུ་དང་འབྲས་བུ་གཉིས་ཀ་རང་གི་བྱ་བ་བྱས་ནས་ཞིག་པ་མ་ཡིན་པས་རྒྱུ་འབྲས་གཉིས་སྤྱད་མ་ཟིན་པ་ཡིན་ཞེས་དབུས་མཐའ་སོགས་ལས་གསུངས་སོ། །ཞེས་གསུངས་པའི་ཕྱིར་རོ། །མ་འོངས་པ་རྒྱུ་འབྲས་གཉིས་གང་ཡང་མ་སྤྱད་པ་ནི་མྱུ་གུའི་རྒྱུ་དུས་སུ་མྱུ་གུ་མ་སྐྱེས་པའི་ཆ་དེ་མྱུ་གུའི་རྒྱུ་ལས་འབྲས་བུ་མྱུ་གུའི་ངོ་བོར་མ་འཕོས་པ་ལྟ་བུར་དང་། འདས་པས་རྒྱུ་འབྲས་གཉིས་ཀ་སྤྱད་ཟིན་པ་ནི་མྱུ་གུ་ཞིག་པའི་ཆ་དེ་མྱུ་གུའི་རྒྱུ་ལས་འབྲས་བུ་མྱུ་གུའི་ངོ་བོར་ཐོབ་ཟིན་ནས་བཏང་བ་ཡིན་པ་ལྟ་བུ། ད་ལྟར་བས་རྒྱུ་འབྲས་གཉིས་སྤྱད་བཞིན་པ་ནི་སྐྱེས་ལ་མ་འགག་པའི་མྱུ་གུ་དེ་རྒྱུ་ལས་འབྲས་བུར་འགྱུར་བཞིན་པ་ཡིན་པ་ལྟ་བུའོ། །བཞི་བརྒྱ་པའི་ལུང་གིས་མ་འོངས་པ་ལ་མ་འོངས་པ་ཞེས་བརྗོད་པ་ནི་གང་དུ་མ་འོངས་ན་ད་ལྟ་བ་ལ་མ་འོངས་པ་དང་ཞེས་གང་དུ་མ་འོངས་པ་ཞེས་པ་ནི་མ་འོངས་པའི་དངོས་པོ་རྣམས་མ་འོངས་པའི་གནས་ད་ལྟར་བ་ལ་བཤད་པ་དང་། ད་ལྟར་བ་ལ་གང་མ་འོངས་ན་མྱུ་གུ་ལ་སོགས་པའི་འབྲས་བུ་མ་འོངས་པ་རྣམས་ཡིན་པར་བཤད་པ་དེ་ལ། ཁོ་ན་རེ། འོ་ན་ལུང་དེའི་གང་དུ་མ་འོངས་པ་དེ་ད་ལྟར་བ་དང་། དེར་གང་མ་འོངས་ན་མ་འོངས་རྒྱུ་དེ་ནི་མྱུ་གུ་ལ་སོགས་པའི་འབྲས་བུ་མ་འོངས་པ་རྣམས་འཇོག་པ་ཡིན་པར་ཐལ། དུས་གསུམ་ག་དངོས་པོ་ཡིན་པ་གང་ཞིགདེར་མ་འོངས་པ་ནི་ད་ལྟ་བ་དང་། དེར་གང་མ་འོངས་རྒྱུ་ནི་སྐྱེ་འགྱུར་གྱི་དངོས་པོ་རྣམས་ཡིན་པས། དེར་མ་འོངས་པ་དང་མ་འོངས་རྒྱུ་གཉིས་ཐ་དད་ཡིན་པའི་ཕྱིར། འདོད་ན། འབྲས་བུ་རྣམས་མ་འོངས་པའི་དུས་སུ་འཇོག་པར་ཐལ། གང་དུ་མ་འོངས་པ་དེ་ད་ལྟར་བ་ཡིན་པ་གང་ཞིགམ་འོངས་པ་ཞེས་པའི་གང་མ་འོངས་རྒྱུ་ནི་འབྲས་བུ་རྣམས་ཡིན་པར་འདོད་པའི་ཕྱིར་ན་མ་ཁྱབ་སྟེ། ཁོ་རང་གིས་མ་འོངས་པ་ཞེས་པའི་སྐབས་ཀྱི་མ་འོངས་རྒྱུ་དེ་ལ་འབྲས་བུ་རྣམས་བཞག་ན་འབྲས་བུ་རྣམས་མ་འོངས་པ་ལ་བཞག་པ་ཡིན་བསམ་ཀྱང་འབྲས་བུ་རྣམས་རང་རྒྱུའི་དུས་སུ་མ་འོངས་པ་ཡིན་ཀྱང་དེ་དུས་སུ་རང་བཞིན་མ་སྐྱེས་པའི་ཆ་ཙམ་ལས་རང་གི་ངོ་བོ་མ་ཐོབ་པས་འབྲས་བུ་རྣམས་གང་མ་འོངས་རྒྱུ་དེ་ཡིན་ཀྱང་མ་འོངས་པ་ལ་འགྱུར་མི་དགོས་པའི་རྒྱུ་མཚན་གྱིས་མ་འོངས་པའི་མྱུ་གུ་ལ་སོགས་པའི་མ་འོངས་པ་ལ་ནི་རང་ཉིད་ད་ལྟར་བར་མ་འཕོས་པས་ན་ད་ལྟར་བའི་རྒྱུ་དང་ད་ལྟར་བ་གཉིས་གང་ཡོད་སྤྱད་མ་ཟིན་པ་གཅིག་འཇོག་དགོས་པ་གང་ཞིགམྱུ་གུ་ལ་སོགས་པའི་འབྲས་བུ་མ་འོངས་པ་རྣམས་ནི་ད་ལྟར་རྒྱུ་འབྲས་གང་ཡང་མ་སྤྱད་པ་ཡིན་ལ། འབྲས་བུ་རྣམས་ནི་རྒྱུ་སྤྱད་ཟིན་ནས་འབྲས་བུ་སྤྱད་བཞིན་པ་ཤ་སྟག་ཡིན་པའི་ཕྱིར། མ་ཁྱབ་འཚམ་སུ་འདོད་མི་ནུས་ཏེ། ཊིཀ་ཆེན་ལས། མ་འོངས་པ་ཞེས་པའི་གང་ཞིག་མ་འོངས་པ་ནི་མྱུ་གུ་ལ་སོགས་པའི་འབྲས་བུ་རྣམས་ཡིན་ཀྱང་འབྲས་བུ་རྣམས་རྒྱུ་དུས་སུ་མ་འོངས་པའི་ཆ་དེ་ལ་མ་འོངས་པ་འཇོག་པ་ཡིན་གྱི་རྒྱུ་གུ་སོགས་ཀྱི་ངོ་བོ་ལ་མ་འོངས་པ་འཇོག་པ་མིན་པས་ན་འབྲས་བུ་རྣམས་མ་འོངས་པའི་དུས་སུ་འཇོག་པ་མ་ཡིན་ནོ། །ཞེས་གསུངས་པའི་ཕྱིར་རོ། །དེ་ཡང་སང་བོད་ཀྱི་ལོ་ཏོག་དེ་ནི་རང་དུས་སུ་རང་གི་ངོ་བོ་གྲུབ་ཟིན་དེ་ཡིན་ཞིང་། ད་ལྟ་ནི་སང་བོད་ཀྱི་ལོ་ཏོག་མ་སྐྱེས་པས་རང་གི་ངོ་བོ་མ་གྲུབ་ལ། མ་སྐྱེས་པ་དེ་ནི་སང་བོད་ཀྱི་ལོ་ཏོག་གི་མ་འོངས་པ་ཡིན་ཀྱང་སང་བོད་ཀྱི་ལོ་ཏོག་མ་ཡིན་པས་སང་བོད་ཀྱི་ལོ་ཏོག་མ་འོངས་པ་ཡིན་པར་འགྱུར་མི་དགོས་པ་ལྟ་ལྟའོ། །དེ་བཞིན་དུ་ལྟོ་ལྡིར་བའི་མཚན་ཉིད་དང་ལྡན་པ་དེ་བུམ་པ་ཡིན་གྱི་དེ་ལས་གཞན་བུམ་པ་མ་ཡིན་པས་སྔོན་སངས་རྒྱས་འོང་སྲུང་གི་དུས་ཀྱི་བུམ་པ་དེ་དེང་སང་འདས་ནས་མེད་ཀྱང་དེའི་དུས་ཀྱི་བུམ་པ་དེ་འདས་པ་ཡིན་མིདགོས་ཏེ། དེའི་དུས་ཀྱི་བུམ་པ་ནི་ལྟོ་ལྡིར་བའི་མཚན་ཉིད་དང་ལྡན་པར་སྐྱེས་ལ་མ་འགག་པ་ཡིན་པས་ད་ལྟ་བ་ཡིན་པའི་ཕྱིར་རོ། །ཡང་ཁོ་ན་ཏེ། ཆོས་མངོན་པ་ལས་འདས་པའི་མཚན་ཉིད་དུ་བྱུང་ནས་ཞིག་པ། ཞེས་གསུངས་པའི་བྱུང་བ་དེ་ཡང་འདས་པ་ལ་བྱེད་པར་ཐལ། འདས་པའི་མཚན་ཉིད་ལ་དེ་ལྟར་བཤད་པའི་སྐབས་ཡིན་པའི་ཕྱིར་ན་མ་ཁྱབ། འདོད་མི་ནུས་ཏེ། དེའི་སྐབས་། ཀྱི་བྱུང་བ་དེ་ད་ལྟར་བ་དང་། ཞིག་པ་དེ་ད་ལྟར་བ་ཞིག་པ་དང་འདས་པ་ལ་བྱེད་པ་ཡིན་པའི་ཕྱིར། དེར་ཐལ། ད་ལྟ་བ་ཞིག་པ་དེས་ནི་ད་ལྟ་བའི་རྒྱུ་དང་རྒྱུ་དེའི་འབྲས་བུ་ད་ལྟར་བ་གཉིས་ཀ་སྤྱད་ཟིན་པས་ད་ལྟར་བ་ཞིག་པ་དེ་འདས་པ་ཡིན་ཞེས་བཤད་པ་ཡིན་པའི་ཕྱིར། དབུས་མཐའ་ལས། ད་ལྟར་བའི་འབྲས་བུ་དང་དེའི་རྒྱུ་རྣམས་སྤྱད་ཟིན་པ་ནི་འདས་པ་དང་། ཞེས་དང་། དབྱིག་འགྲེལ་ལས། ད་ལྟར་བ་ཞིག་པ་ནི་འབྲས་བུ་དང་རྒྱུ་གཉིས་ཀ་སྤྱད་ཟིན་པའི་ཕྱིར་འདས་པའི་དུས་སོ། །ཞེས་དང་། ཊིཀ་ཆེན་ལས། བྱུང་ཞེས་པ་ནིའདས་པ་ལ་མི་བྱེད་ཀྱི། གང་འདས་པའི་འདའ་རྒྱུ་མྱུ་གུ་ལ་བྱའོ། །ཡང་ཁ་ཅིག་ན་རེ། བུམ་པ་འདས་པ་དང་བུམ་པ་ལ་ལྟོས་ཏེ་འདས་པ་དོན་གཅིགབུམ་པ་མ་འོངས་པ་དང་བུམ་པ་ལ་ལྟོས་ཏེ་མ་འོངས་པ་གཉིས་དོན་གཅིག་ཟེར་ཏེ། བུམ་པ་འདས་པ་བུམ་པའི་བྱི་ལོགས་དང་། བུམ་པ་ལ་ལྟོས་ཏེ་འདས་པ་བུམ་པའི་སྔ་ལོགས་སུ་བྱུང་བ་ཡིན་པ་ལ་སོགས་པས་མི་འཐད་དོ། །ཡང་ལ་ལ་ན་རེ། དུས་གསུམ་ཕལ་བ་ཡང་ཡིན། རང་བཞིན་དངོས་པོ་གང་ལལྟོས་ནས་དུས་གསུམ་གང་རུང་དུ་འཇོག་བྱེད་ཀྱི་དངོས་པོ་དེའི་དུས་སུ་ཐལ་ཟིན་པ་དེ་འདས་པའི་མཚན་ཉིད། དེ་གང་ཞིག་རང་ཉིད་དངོས་པོ་གང་ལ་ལྟོས་ནས་དུས་གསུམ་གང་རུང་དུ་འཇོག་བྱེད་ཀྱི་དངོས་པོ་དེའི་དུས་སུ་རང་བཞིན་མ་སྐྱེས་པའི་མ་ཕྱིན་པ་དེ། མ་འོངས་པའི་མཚན་ཉིད། དེ་གང་ཞིགརང་ཉིད་དངོས་པོ་གང་ལ་ལྟོས་ནས་དུས་གསུམ་གང་རུང་དུ་འཇོག་བྱེད་ཀྱི་དངོས་པོ་དེའི་དུས་སུ་སྐྱེས་ལ་མ་འགག་པ་དེ་ད་ལྟར་བའི་མཚན་ཉིད་ཟེར་ཏེ། དེ་ལྟར་ན་བུམ་པའི་འདས་པ་དེ་བུམ་པའི་མ་འོངས་པ་དང་བུམ་པ་ད་ལྟར་བ་གཉིས་ལ་ལྟོས་ནས་འདས་པར་འཇོག་པ་ཡིན་པས་བུམ་པ་དང་བུམ་པ་མ་འོངས་པ་གཉིས་ཀའི་སྔ་ལོགས་སུ་བུམ་པ་འདས་པ་གྲུབ་དགོས་པ་དང་། བུམ་པ་ད་ལྟར་བ་དེ་བུམ་པ་མ་འོངས་པ་དང་འདས་པ་ལ་ལྟོས་ནས་འཇོག་པ་ཡིན་པས་འཇོག་བྱེད་བུམ་པ་མ་འོངས་པ་དང་བུམ་པ་འདས་པའི་དུས་སུ་བུམ་པ་སྐྱེས་ལ་མ་འགག་པ་ཡིན་དགོས་པས་མཚན་ཉིད་སྔ་ཕྱི་གཉིས་མི་འཐད་དེ། འོན་ཀྱང་འདི་བས་དུས་ཚོད་སྔ་མ་ལ་འདས་པ་དང་དུས་ཚོད་ཕྱི་མ་ལ་མ་འོངས་པ་དང་བར་དུ་ད་ལྟར་བ་བཞག་པ་འདྲ་ལ། དེ་ལྟར་ཡིན་ན་དུས་ཚོད་ཀྱིས་འདས་མ་འོངས་གི་མཚན་ཉིད་གཉིས་འགྲིགས་ཤིང་ད་ལྟར་བ་ནི་ད་ལྟར་བའི་དངོས་པོ་ལ་ལྟོས་ནས་ད་ལྟར་བའི་དུས་ཚོད་བཞག་པ་ཡིན་པ་འདྲ། །འོན་ཀྱང་སྐབས་འདིའི་དུས་སུ་དེ་ལྟར་མིན་ནོ། །གཞན་དག་ན་རེ། བུམ་པའི་དུས་སུ་འདས་པ་དང་། བུམ་པ་འདས་པ་དོན་གཅིགབུམ་པའི་དུས་སུ་མ་འོངས་པ་དང་། བུམ་པ་ལ་མ་འོངས་པ་དོན་གཅིག་ཟེར་ཏེ། སྐྱོན་ཡོད་པ་སྔ་མ་དང་འདྲའོ། །དེ་དག་ལ། ཤེས་བྱ་ཆོས་ཅན། བུམ་པ་ཞིག་པ་དེ་བུམ་པ་ལ་ལྟོས་ཏེ་འདས་པ་ཡིན་པར་ཐལ། བུམ་པ་འདས་པ་ཡིན་པའི་ཕྱིར། ཁྱབ་པ་ཁས། འདོད་མི་ནུས་ཏེ། བུམ་པ་ཞིག་པ་དེ་བུམ་པ་ལ་ལྟོས་ཏེ་མ་འོངས་པ་ཡིན་པའི་ཕྱིར། དེར་ཐལ། དེ་བུམ་པའི་དུས་སུ་མ་འོངས་པའི་ཕྱིར། དེར་ཐལ། བུམ་པ་དེ་བུམ་པ་ཞིག་པའི་རྒྱུ་དང་། བུམ་པ་ཞིག་པ་བུམ་པའི་འབྲས་བུ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན་ཁྱོད་ཞིག་པ་ཁྱོད་ཀྱི་འབྲས་བུ་ཡིན་པར་ཐལ། ཁྱོད་དངོས་པོ་ཡིན་ཕྱིར། གཞན་ཡང་བུམ་པ་མ་འོངས་པ་ཆོས་ཅན། བུམ་པ་ལ་ལྟོས་ཏེ་མ་འོངས་པ་ཡིན་པར་ཐལ། བུམ་པ་མ་འོངས་པ་ཡིན་པའི་ཕྱིར། ཁྱབ་པ་ཁས། འདོད་མི་ནུས་ཏེ། བུམ་པ་མ་འོངས་པ་དེ་བུམ་པ་ལ་ལྟོས་ཏེ་འདས་པ་ཡིན་པའི་ཕྱིར། དེར་ཐལ། དེ་བུམ་པ་ལ་ལྟོས་ཏེ་ཐལ་ཟིན་པ་ཡིན་པའི་ཕྱིར། དེར་ཐལ། དེ་བུམ་པའི་དུས་སུ་ཐལ་ཟིན་པའི་ཕྱིར། དེར་ཐལ། དེ་བུམ་པའི་རྒྱུ་ཡིན་པའི་ཕྱིར། མ་གྲུབ་ན། བུམ་པ་ཆོས་ཅན། །ཁྱོད་མ་འོངས་བ་ཁྱོད་ཀྱི་རྒྱུ་ཡིན་པར་ཐལ། ཁྱོད་དངོས་པོ་ཡིན་པའི་ཕྱིར། གཞན་ཡང་བུམ་པ་མ་འོངས་པ་ཆོས་ཅན། ཁྱོད་བུམ་པ་ལ་ལྟོས་ཏེ་ཐལ་ཟིན་པར་ཐལ། བུམ་པ་དེ་ཁྱོད་ཀྱི་རྗེས་སུ་འབྱུང་བ་གང་ཞིགམཆོད་སྦྱིན་ཁ་ཤར་དུ་བལྟས་ནས་འགྲོ་བའི་ཚེ་མདུན་གྱི་ལམ་ལ་བགྲོད་པ་རྣམས་འགོགས་བཞིན་པའི་ད་ལྟར་གྱི་ལམ་ལ་ལྟོས་ཏེ་འགྲོ་བའི་བྱ་བ་མ་སྐྱེས་པའི་ལམ་དང་། བགྲོད་ཟིན་པའི་རྒྱབ་ངོས་ཀྱི་ལམ་རྣམས་བགྲོད་བཞིན་པའི་ལམ་ལ་ལྟོས་ཏེ་འགག་པའི་ལམ་དུ་འཇོག་རིགས་པའི་ཕྱིར་རོ། །ཡང་ཁོ་ན་རེ། བུམ་པ་ཞིག་པ་ཆོས་ཅན། ད་ལྟར་བ་ཡིན་པར་ཐལ། སྐྱེས་ལ་མ་འགག་པའི་ཕྱིར་ན། ལུགས་འདིར་གཏན་མ་ཁྱབ་སྟེ། དངོས་པོ་སྨྲ་བ་སོགས་ཀྱིས་བུམ་པ་ཞིག་པ་དེ་བུམ་པ་ལས་བྱུང་བར་སྣང་བ་ཙམ་གྱིས་བུམ་པའི་འབྲས་བུ་ཡིན་པར་འཇོག་མ་ཐུབ་པས་བུམ་པ་ཞིག་པའི་བཏགས་དོན་བཙལ་ན་བུམ་པ་དེ་ཞིག་སོང་བའི་ཆ་དེ་རྟོག་ངོར་ཤར་བ་ཙམ་ལས་བུམ་པ་ཞིག་པ་དེ་བུམ་པ་ལ་སོགས་པའི་དངོས་པོ་གང་ཡང་མ་ཐོས་པས་རྟག་པ་དང་། མ་འོངས་པ་ཡང་དེ་ལྟར་ཡིན་པས་རང་བཞིན་སྐྱེས་ལ་མ་འགག་ན་ད་ལྟར་བ་ཡིན་པས་ཁྱབ་ཀྱང་། ལུགས་འདིར་བུམ་པ་ཞིག་པ་བུམ་པ་ལས་བྱུང་བར་སྣང་བ་ལྟར་བུམ་པའི་འབྲས་བུ་དང་དངོས་པོར་ཁས་ལེན་པས་བུམ་པ་ཞིག་པ་ལྟ་༄༅། །དབུ་མ་ལ་འཇུག་པའི་ཊི་ཀ་ཟབ་རྒྱས་ལམ་མཆོག་རབ་གསལ་སྣང་བའི་རྒྱན་ཞེས་བྱ་བ། བུར་རང་བཞིན་སྐྱེས་ལ་མ་འགག་ན་རང་བཞིན་ནི་སྤྱིར་སྐྱེས་ལ་མ་འགག་པ་ཡིན་པས་མ་ཁྱབ་པའི་ཕྱིར། ཟུར་ཕྱི་མ་དེར་ཐལ། དཔེར་ན་བུམ་པ་ཞིག་པ་དེ་དངོས་པོ་ཡིན་པས་སྐྱེས་ཀྱང་སྐྱེས། འགག་དགོས་ཀྱི་དངོས་པོ་ཡིན་པས་འགག་ཡང་མ་འགག་ཀྱང་རང་ལས་གཞན་པའི་དངོས་པོ་གཅིག་ཞིག་ཆ་ཡིན་པས་བུམ་པ་ཞིག་པ་དེ་འདས་པ་དང་འགག་པ་གཉིས་ཡིན་པས་དེ་སྐྱེས་ལ་མ་འགག་པ་མ་ཡིན་པའི་ཕྱིར། དེར་ཐལ། བུམ་པ་ལྟ་བུ་ནི་དངོས་པོ་གཅིག་ཞིག་པའི་ཆ་ལ་བཞག་པ་མ་ཡིན་པས་དེ་ལ་སྐྱེས་ལ་མ་འགག་པ་ཞེས་བྱས་པ་དང་། བུམ་པ་ཞིག་པ་ལྟ་བུའི་ཞིག་ཆ་དེ་ནི་རང་ཉིད་སྐྱེས་ལ་མ་འགག་ཀྱང་དངོས་པོ་གཞན་གྱི་འགག་པ་ཡིན་པས་སྐྱེས་ལ་མ་འགག་པ་གཏན་མིན་པར་འགག་པ་ཉིད་ཡིན་པས་དེ་གཉིས་གཏན་ནས་མི་འདྲ་བའི་ཕྱིར། རྩ་ཤེས་རབ་བྱེད་བཅུ་དགུ་པ་ལས། གལ་ཏེ་དུས་ནི་དངོས་བརྟེན་ན། །ཞེས་པའི་ཐད་ཀྱི་ཊིཀ་ཆེན་ལས། བུམ་པ་འདས་པའི་ཞིག་པ་ནི་རང་ལས་གཞན་པའི་དངོས་པོ་བུམ་པ་ཞིག་པའི་ཆ་དང་བུམ་པ་ཞིག་པའི་ཞིག་པ་ནི་རང་ལས་གཞན་པའི་དངོས་པོ་བུམ་པ་ཞིག་པའི་ཆ་ཡིན་པ་སོགས་དེ་ལྟར་བུམ་པ་འདས་པ་སོགས་འདས་པའི་རིགས་འདྲ་ཇི་སྙེད་ཅིག་རྒྱུན་མཐུད་དེ་བྱུང་ཡང་དངོས་པོ་གཞན་གཅིག་ཞིག་པ་ཡིན་པའི་སྒོ་ནས་རང་ངོ་བོ་དེ་བཞག་དགོས་ལ། ད་ལྟ་བ་དང་མ་འོངས་པ་གཉིས་ནི་དངོས་པོ་གཞན་ཞིག་པའི་སྒོ་ནས་འཇོག་པ་མ་ཡིན་པས་དེ་གཉིས་འགག་པ་གཏན་མིན་པར་མ་འགག་པ་ཁོ་ན་ཡིན་པས་འདས་པ་དེ་རང་ཉིད་སྐྱེས་ནས་མ་འགག་ཀྱང་མ་འགག་པ་མིན་ཕྱིར་འདས་པ་ནི་དུས་གཞན་གཉིས་དང་དངོས་པོ་ཡིན་པར་མཚུངས་ཀྱང་འགག་པ་ཡིན་མིན་སོགས་ལ་ཁྱད་པར་ཆེ། ཞེས་གསུངས་པ་ཡིན་པའི་ཕྱིར། ཡང་ཁོ་ན་རེ། མྱུ་གུ་མ་འོངས་པ་ཆོས་ཅན། མ་འོངས་པ་མ་ཡིན་པར་ཐལ། ད་ལྟར་བ་ཡིན་པའི་ཕྱིར། དེར་ཐལ། སྐྱེས་པ་གང་ཞིགམ་འགག་པ་ཡང་ཡིན་པའི་ཕྱིར་ན། མ་ཁྱབ་སྟེ། མྱུ་གུ་མ་འོངས་པ་དེ་སྐྱེས་པ་ཡང་ཡིན་ལ། དངོས་པོ་གཞན་འགག་ཆ་མ་ཡིན་པས་མ་འགག་པ་ཡང་ཡིན་ཀྱང་། དེ་ནི་དངོས་པོ་གཞན་ཞིག་མ་སྐྱེས་པའི་ཆ་ཡིན་ལ། ད་ལྟར་བ་ནི་དངོས་པོ་གཞན་ཞིག་མ་སྐྱེས་པའི་ཆ་དང་དངོས་པོ་གཞན་གྱི་འགག་ཆ་གང་ཡང་མ་ཡིན་པས་སྐྱེས་ལ་མ་འགག་པ་ཞིག་དགོས་པས། དུས་གསུམ་ག་སྐྱེས་ལ་མ་འགགཔ་ཡིན་པ་ཙམ་དུ་མཚུངས་ཀྱང་གཏན་ནས་མི་འདྲ་བའི་ཁྱད་པར་ཆེན་པོ་ཡོད་པ་གང་ཞིགམ་འོངས་པ་ནི་རང་ཉིད་སྐྱེས་ཟིན་ཀྱང་དངོས་པོ་གཞན་ཞིག་མ་སྐྱེས་པའི་ཆ་ཡིན་པའི་སྒོ་ནས་འཇོག་དགོས་པའི་ཕྱིར། རྟགས་དང་པོ་གྲུབ་སྟེ། ཊིཀ་ཆེན་ལས། མ་འོངས་པ་ནི་རང་བཞིན་སྐྱེས་ཟིན་ཀྱང་དངོས་པོ་གཞན་མྱུ་གུ་ལྟ་བུ་མ་སྐྱེས་པའི་ཆ་ཡིན་པས་སྤྱིར་མ་སྐྱེས་པ་ཡིན་པ་དང་། འདས་པ་ནི་རང་བཞིན་མ་འགག་ཀྱང་དངོས་པོ་གཞན་ཞིག་འགག་ཆ་ཡིན་པས་འགག་པ་ཡིན་གྱི་མ་འགག་པ་གཏན་མིན་པ་དང་། ད་ལྟར་བ་ནི་དངོས་པོ་གཞན་མ་སྐྱེས་པའི་ཆ་ཡང་མིན་ལ་ཞིག་ཆ་ཡང་མིན་པ་དེ་ལྟར་ན་ད་ལྟར་བ་ནིདངོས་པོ་གཞན་གཅིག་ཞིག་པ་དང་མ་སྐྱེས་པའི་སྒོ་ནས་གཞན་མི་དགོས་པས་སྐྱེས་ལ་མ་འགག་པ་ལྟ་བུའི་ཁོ་ན་ཡིན་པས། མ་འོངས་པའི་སྐད་ཅིག་མ་རྣམས་རང་གི་ངོ་བོ་སྐྱེས་ལ་མ་འགག་པ་ཡིན་པ་རྣམས་དང་ད་ལྟར་བ་སྐྱེས་ལ་མ་འགག་པ་ཡིན་པ་གཉིས་ཁྱད་པར་ཆེའོ། །ཞེས་གསུངས་པའི་ཕྱིར་རྟགས་གཉིས་པ་གྲུབ་སྟེ། ཊིཀ་ཆེན་ལས། དེ་བཞིན་དུ་མ་འོངས་པའི་རིགས་འདྲ་ཇི་སྙེད་ཅིག་བྱུང་ཡང་དེ་དག་ནི་དངོས་པོ་གཞན་གཅིག་མ་སྐྱེས་པའི་ཆ་ཡིན་པ་ཁོ་ནས་སྒོ་ནས་རང་གི་ངོ་བོ་དེ་བཞག་དགོས་པས་འདས་པ་དང་ད་ལྟར་བ་གཉིས་སྐྱེས་པ་དང་མ་འོངས་པ་སྐྱེས་པ་ལ་ཁྱད་པར་ཤིན་དུ་ཆེའོ། །ཞེས་གསུངས་པའི་ཕྱིར་རོ། །དེ་ལ་མྱུ་གུ་མ་འོངས་པ་དེའི་རྒྱུ་ནི་མྱུ་གུའི་རྒྱུ་རྐྱེན་མ་ཚོགས་པ་དེ་སྟེ་དགུན་གྱི་དུས་དང་གྲང་བ་ལ་སོགས་པའོ། །བྱས་པ་ལ་ཁོ་ན་རེ། མྱུ་གུ་སྐྱེ་བཞིན་པ་དང་དངོས་པོའི་གཞི་མཐུན་ཡོད་པར་ཐལ། མྱུ་གུ་སྐྱེ་བཞིན་པ་ནི་མྱུ་གུ་མ་འོངས་པ་ཡིན་པ་གང་ཞིགམྱུ་གུ་མ་འོངས་པ་དངོས་པོ་ཡིན་པའི་ཕྱིར། རྟགས་ཁས། འདོད་ན། མྱུ་གུ་སྐྱེ་བཞིན་པ་དེ་དངོས་པོ་ཡིན་པར་ཐལ། དེ་དང་དངོས་པོའི་གཞི་མཐུན་ཡོད་པར་འདོད་པའི་ཕྱིར། འདོད་ན། སྨྱུ་གུ་སྐྱེ་བཞིན་པ་ཆོས་ཅན། སྐྱེས་པ་ལ་དངོས་པོ་ཡིན་པའི་ཕྱིར། རྟགས་ཁས། འདོད་ན། མྱུ་གུ་སྐྱེ་བཞིན་པ་ཆོས་ཅན། ཁྱོད་མ་སྐྱེས་པར་ཐལ། ཁྱོད་སྐྱེ་བཞིན་པ་ཡིན་པའི་ཕྱིར། །དེར་ཐལ། དེ་མྱུ་གུ་སྐྱེ་བཞིན་པ་ཡིན་པའི་ཕྱིར་ན་མ་ཁྱབ། ཁྱབ་པར་ཐལ། མྱུ་གུ་མ་འོངས་པ་ཡིན་ན་མ་འོངས་པ་ཡིན་དགོས་པའི་ཕྱིར། དེ་བཞིན་དུ་མྱུ་གུ་སྐྱེ་བཞིན་པ་ཡིན་ན་སྐྱེ་བཞིན་ཡིན་དགོས་པའི་ཕྱིར་ན་རྟགས་ཕྱི་མ་མ་གྲུབ་ལ་རྟགས་སྔ་མ་ལ་ཁྱབ་སྟེ། མྱུ་གུ་སྐྱེ་བཞིན་པ་ནི་མྱུ་གུ་མ་སྐྱེས་པར་སྐྱེ་བཞིན་པའི་ཆ་དེ་ཡིན་ཀྱང་མྱུ་གུ་སྐྱེ་བཞིན་པ་རང་ཉིད་སྐྱེས་ཟིན་པ་ཡིན་པའི་ཕྱིར། གཞན་ཡང་ཁོ་ན་རེ་མྱུ་གུ་སྐྱེ་བཞིན་པ་དེ་ཆོས་ཅན་སྐྱེས་ཟིན་པར་ཐལ། སྐྱེས་པའི་ཕྱིར། འདོད་མི་ནུས་ཏེ། མྱུ་གུ་སྐྱེ་བཞིན་པ་དེ་རང་དུས་སུ་མ་འོངས་པ་ཡིན་པའི་ཕྱིར་ན། མ་ཁྱབ་སྟེ། མྱུ་གུ་སྐྱེ་བཞིན་པ་མ་འོངས་པ་ཡིན་ཀྱང་མ་འོངས་པ་མ་ཟད་དུས་གསུམ་]ག་ལ་སྐྱེས་ཟིན་ཡིན་པས་ཁྱབ་པའི་ཕྱིར་རོ། །ཡང་ཁ་ཅིག་ན་རེ། བུམ་པ་ཞིག་པའི་རིགས་འདྲ་ཕྱི་མ་ཐམས་ཅད་བུམ་པ་འདས་པ་ཡིན་པར། དེ་ཐམས་ཅད་འདས་པ་ཡིན་པར་འཇོག་བྱེད་ཀྱི་ད་ལྟར་བ་ལ་བུམ་པ་དེ་འཇོག་པའི་ཕྱིར། མ་ཁྱབ་རྟགས་གྲུབ་སྟེ། བུམ་པ་ཞིག་པ་དེ་ད་ལྟར་བའི་བུམ་པ་ཡིན་པས་འདས་པ་ལ་དང་། བུམ་པ་ཞིག་པ་ཞིག་པ་དེ་བུམ་པ་ཞིག་པའི་ཞིག་པ་ཡིན་པས་འདས་པ་ལ་འཇོག་པ་སོགས་རྒྱུན་ཕྱི་ལ་ཐམས་ཅད་འདས་པར་འཇོག་བྱེད་བུམ་པ་ཡིན་པའི་ཕྱིར། རྩ་བར་འདོད་ན། བུམ་པ་ཞིག་པ་ཞིག་པ་ཆོས་ཅན་། བུམ་ཞིག་པ་ཡིན་པར་ཐལ། དེ་བུམ་པ་འདས་པ་ཡིན་པར་འདོད་པའི་ཕྱིར། འདོད་མི་ནུས་ཏེ། བུམ་པ་ཞིག་པ་ཞིག་པའི་དུས་སུ་བུམ་པ་ཞིག་པ་འགག་ཟིན་པའི་ཕྱིར། ཁྱབ་སྟེ། བུམ་པ་ཞིག་པ་ཞིག་པའི་དགག་བྱ་བུམ་པ་མ་ཡིན་པར་བུམ་པ་ཞིག་པ་དེ་ཡིན་པས་བུམ་པ་ཞིག་པ་ཞིག་པ་དེ་བུམ་པ་བཀག་པའི་ཆ་མ་ཡིན་པར་བུམ་པ་ཞིག་པ་བཀག་པའི་ཆ་ཡིན་པ་གང་ཞིགསྤྱིར་འགག་རྒྱུ་དང་འགག་ཆ་གཉིས་རིམ་བཞིན་དགག་བྱ་དང་དེ་བཀག་པའི་ཆ་ལ་འཇོག་དགོས་ཀྱི་བུམ་པ་ཞིག་པ་བཀག་ཆ་ལ་མི་འཇོག་པར་རང་གི་དགག་བྱ་མ་ཡིན་པའི་བུམ་པ་དགག་ཆ་ལ་འཇོག་པ་ལྟ་བུར་མ་ཡིན་པའི་ཕྱིར། དཔེར་ན་བསྲེག་རྒྱུ་བུད་ཤིང་དང་། དེ་བསྲེག་པའི་ཐལ་བ་བཞིན་ཡིན་པའི་ཕྱིར་རོ། །དེ་ཡང་ཤིང་བསྲེག་པའི་ཐལ་བ་དེ་ཤིང་གི་ཐལ་བར་འཇོག་གིརྩ་བའི་ཐལ་བར་མི་འཇོག་པའི་དོན་ནོ། །གོང་དུ་མ་ཁྱབ་འཚམས་ཀྱི་རྟགས་ལ། བུམ་པ་ཞིག་པ་ཆོས་ཅན། ཁྱོད་ཞིག་པའི་དུས་སུ་ཁྱོད་འགག་ཟིན་པར་ཐལ། ཁྱོད་ཞིག་པ་ཁྱོད་ཀྱི་འབྲས་བུ་ཡིན་པའི་ཕྱིར། དེར་ཐལ། ཁྱོད་ཞིག་པ་ཡོད་པའི་ཕྱིར་ཏེ། དངོས་པོ་ཡིན་པའི་ཕྱིར་དང་། གཞན་ཡང་ཞིག་པ་དངོས་པོ་ཡིན་པར་ཐལ། དེ་དངོས་པོ་ཡིན་པར་ལུང་གིས་ཀྱང་གྲུབ། རིགས་པས་ཀྱང་གྲུབ། འཇིག་རྟེན་གྱི་གྲགས་པས་གྲུབ་པའི་ཕྱིར། དང་པོ་ཞིག་པ་དངོས་པོ་ཡིན་པར་ལུང་གིས་གྲུབ་སྟེ། ཞིག་པ་ལ་རྒྱུ་ཡོད་པར་སྡེ་སྣོད་གསུམ་གས་བཤད། ཞིག་པའི་འབྲས་བུ་ཡོད་པར་བཤད་པའི་མདོ་ཡང་དུ་མ་སྣང་བའི་ཕྱིར། དང་པོ་གྲུབ་སྟེ། སྡེ་སྣོད་གསུམ་གའི་རྟེན་འབྲེལ་ཡན་ལག་བཅུ་གཉིས་སྟོན་པ་ཐམས་ཅད་ལས། སྐྱེ་བའི་རྐྱེན་གྱིས་རྒ་ཤིའོ། །ཞེས་གསུངས་པའི་ཕྱིར། ཁྱབ་སྟེ། སེམས་ཅན་ཤི་བ་ནི། སེམས་ཅན་དེ་ཞིག་པའི་ཆའམ་ཞིག་བ་དེ་ཡིན་པ་གང་ཞིག་སེམས་ཅན་ཤི་བ་དེ་ཡན་ལག་བཅུ་གཅིག་པ་སྐྱེ་བའི་རྒྱུ་ལས་བྱུང་བར་བཤད་པའི་ཕྱིར། གཉིས་པ་གྲུབ་སྟེ། ས་བཅུ་པའི་མདོ་སོགས་ལས། འཆི་བ་ཡང་བྱ་བ་གཉིས་སུ་སྟེ་བྱ་བ་གཉིས་བྱེད་པའི་རྒྱུ་ལས་ཉེ་བར་གནས་པ་ཡིན་ཏེ་ཕུང་པོའི་རྒྱུན་ཐ་མ་འགག་འགྱུར་གྱི་ཆའི་འཆི་བ་དང་། དེ་འགག་ཟིན་པའི་འཆི་བ་གཉིས་ཀྱི་དང་པོས་འདུ་བྱེད་དེ་ཉེར་ཕུང་ཡང་འཇིག་པར་ཡང་བྱེད་པ་དང་། ཕྱི་མས་ཡན་ལག་གི་ཡོངས་སུ་མི་ཤེས་པ་བདག་འཛིན་མ་རིག་པ་རྒྱུན་མི་འཆད་པའི་རྒྱུ་ཡང་འབྱིན་པ་སྟེ་བྱེད་པའོ། །ཞེས་གསུངས་པའི་ཕྱིར། ཁྱབ་སྟེ། སེམས་ཅན་ཤི་བས་ཐོགས་མའི་མ་རིག་པ་སྐྱེད་པར་བཤད་པ་དེའི་ཕྱིར་རོ། །གཞན་ཡང་བཅོམ་ལྡན་འདས་ཀྱིས་ཞིག་པ་དངོས་པོ་ཡིན་པར་གསུངས་པ་མ་ཟད་འཕགས་པས་ཀྱང་བཞེད་པ་ཡིན་ཏེ། དངོས་པོ་མྱུ་གུ་དང་མྱུ་གུའི་དངོས་པོ་མེད། མྱུ་གུ་ཞིག་པ་གཉིས་ཀ་འདུས་བྱས་ཡིན་པར་བཤད་པའི་ཕྱིར། རྩ་ཤེས་ལས། དངོས་དང་དངོས་མེད་འདུས་བྱས་ཡིན། །ཞེས་གསུངས་པའི་ཕྱིར་རོ། །གཉིས་པ་རིགས་པས་ཀྱང་ཞིག་པ་དངོས་པོར་གྲུབ་པར་ཐལ། ཞིག་པ་དངོས་པོ་མ་ཡིན་ན་སྐྱེ་འཇིག་སོགས་འདུས་བྱས་ཀྱི་མཚན་ཉིད་དུ་བཤད་པ་མི་འཐད་པར་ཐལ་བ་དང་། དངོས་པོ་གང་ཡང་རྒྱུ་ལས་མི་སྐྱེ་བར་ཐལ་བ་དང་། སྔར་མེད་གསར་སྐྱེ་ཡོད་པར་ཐལ་བའི་རིགས་པ་གསུམ་སོགས་ཀྱིས་གནོད་པ་ཡོད་པའི་ཕྱིར། དང་པོ་ནི། ཞིག་པ་དངོས་པོ་མ་ཡིན་ན། མྱུ་གུ་འཇིག་པ་དེ་འདུས་བྱས་ཀྱི་འདུས་བྱས་ཡིན་པར་ཤེས་བྱེད་ཀྱི་མཚན་ཉིད་དུ་མི་རུང་བར་ཐལ། མྱུ་གུ་ཞིག་པ་དངོས་པོ་མ་ཡིན་ན་དེ་ལ་རྒྱུ་མེད་དགོས་ཤིང་རྒྱུ་ལས་མི་སྐྱེ་བ་དེ་འདུས་བྱས་ཀྱི་མཚན་ཉིད་དུ་མི་རུང་བ་གང་ཞིགཁྱོད་ཀྱི་ལུགས་ལ་ཞིག་པ་དངོས་མེད་ཡིན་པས་མྱུ་གུ་འཇིག་བཞིན་པ་དང་འཇིག་པའི་བྱ་བ་ལ་རྒྱུ་མེད་པའི་ཕྱིར། ཟུར་ཕྱི་མ་དེར་ཐལ། མྱུ་གུའི་འཇིག་པའི་བྱ་བའི་གཙོ་བོ་ཞིག་པ་ལ་རྒྱུ་མེད་པ་གང་ཞིགམྱུ་གུ་ཞིག་པ་མྱུ་གུའི་འཇིག་པའི་བྱ་བའི་གཙོ་བོ་ཡིན་པའི་ཕྱིར། རྟགས་དང་པོ་དངོས་པོ་གང་ཞིགདེར་ཐལ། མྱུ་གུ་ཞིག་པ་དངོས་མེད་དུ་འདོད་པའི་མདོ་སེམས་རང་རྒྱུད་པ་གིས་མ་བརྟག་པའིབློ་ངོར་མྱུ་གུ་ཞིག་པ་དེ་མྱུ་གུ་ལས་བྱུང་བར་སྣང་བ་ཙམ་གྱིས་དེ་མྱུ་གུའི་འབྲས་བུར་འཇོག་མ་ཐུབ་པར་ཞིག་པ་འབྲས་བུ་ཡིན་མིན་དཔྱད་པ་ན་མྱུ་གུ་ཞིག་པའི་ཚེ་ན་མྱུ་གུའི་ཆ་ཤས་ཀྱི་དངོས་པོ་ཐམས་ཅད་ནི་འགག་ཟིན་ཅིང་། དེ་ལས་གཞན་པའི་བུམ་པ་ལ་སོགས་པའི་དངོས་པོ་གཞན་གང་ཡང་མྱུ་གུ་ཞིག་པ་དེས་མ་ཐོབ་པས་དངོས་པོ་མིན་ལ། རྟོག་ངོར་ཤར་ཙམ་དང་དགག་བྱ་མྱུ་གུ་བཅད་ཙམ་གྱི་མེད་དགག་དུ་འདོད་པའི་ཕྱིར་རོ། །རྟགས་གཉིས་པ་གྲུབ་སྟེ། མྱུ་གུ་འཇིག་བཞིན་པ་དེས་མྱུ་གུ་ཞིག་པར་། བྱས་པའི་ཕྱིར། ཁྱབ་སྟེ། དེ་ལྟར་ཡིན་ན་མྱུ་གུ་འཇིག་བཞིན་པ་བྱེད་པ་དང་། མྱུ་གུ་ཞིག་པ་དེ་མྱུ་གུ་འཇིག་བཞིན་པ་དེའི་བྱ་བ་ཡིན་པར་ཤིན་ཏུ་གསལ་བ་གང་ཞིགདེ་ལྟར་ན་མྱུ་གུ་འཇིག་བཞིན་པ་དེའི་བྱ་བའི་གཙོ་བོ་ནི་མྱུ་གུ་ཞིག་པ་དེ་ཡིན་ཞིང་མྱུ་གུ་འཇིག་བཞིན་པའི་བྱ་བ་དེ་ནི་མྱུ་གུའི་བྱ་བ་ཡང་ཡིན་ལ་མྱུ་གུ་དེ་འཇིག་བཞིན་པ་ཡིན་མིན་གོ་བྱེད་ཡང་མྱུ་གུ་ཞིག་པ་དེ་ཡིན་པས་ན་མྱུ་གུ་འདུས་བྱས་སུ་མཚོན་པའི་འཇིག་པ་ལ་འཇིག་བཞིན་པ་དང་འཇིག་པ་གཉིས་ཡོད་པའི་ནང་གི་ཕྱི་མ་དེ་གཙོ་བོ་ཡིན་པའི་ཕྱིར་རོ། །རང་རྒྱུད་པ་མན་ཆད་ཀྱིས་འཇིག་པ་ནི་མྱུ་གུ་རང་དུས་སྐད་ཅིག་གཉིས་པར་མི་སྡོད་པའི་ཆ་དེ་ལས་སྐད་ཅིག་གཉིས་པར་མ་བསྡད་པ་དེ་འཇིག་པ་ཡིན་པར་མི་འདོད་ཀྱང་། ལུགས་འདིས་མྱུ་གུ་རང་དུས་སྐད་ཅིག་གཉིས་པར་སྡོད་པ་དང་མ་བསྡད་པའི་ཞིག་པ་གཉིས་ཀ་མྱུ་གུའི་འཇིག་པ་དང་མྱུ་གུ་འདུས་བྱས་སུ་མཚོན་པའི་མཚན་ཉིད་དུ་བཞེད་དོ། །གོང་གི་མ་ཁྱབ་འཚམས་ལ་རྟགས་དེར་ཐལ། མྱུ་གུ་སྐྱེ་བཞིན་པས་མྱུ་གུ་སྐྱེས་པ་སྒྲུབ་པའི་ཕྱིར། དེར་ཐལ། མྱུ་གུ་སྐྱེ་བཞིན་པ་དེ་མྱུ་གུ་སྐྱེས་པའི་རྒྱུ་ཡིན་པའི་ཕྱིར། མ་གྲུབ་ན། མྱུ་གུ་ཆོས་ཅན། ཁྱོད་སྐྱེ་བཞིན་པ་ཁྱོད་སྐྱེས་པའི་རྒྱུ་ཡིན་པར་ཐལ། ཁྱོད་འདུས་བྱས་ཡིན་པའི་ཕྱིར། རྩ་བར་འདོད་ན། མྱུ་གུ་ཆོས་ཅན། འདུས་བྱས་མ་ཡིན་པར་ཐལ། མྱུ་གུ་འཇིག་པ་འདུས་བྱས་སུ་མཚོན་པའི་མཚན་ཉིད་མ་ཡིན་ན། ཁྱོད་ཀྱི་སྐྱེ་བ་དང་འཇིག་པ་དང་གནས་པ་ལས་གཞན་དུ་གྱུར་པའི་རྒ་བ་དང་གསུམ་གྱི་སྒོ་ནས་ཁྱོད་འདུས་བྱས་སུ་མི་མཚོན་པའི་ཕྱིར། རྟགས་དངོས། འདོད་ན། མདོ་ལས། བཅོམ་ལྡན་འདས་ཀྱིས་གསུམ་པོ་འདི་ནི་འདུས་བྱས་ཀྱི་མཚན་ཉིད་དག་སྟེ། མྱུ་གུ་ལ་སོགས་པའི་འདུས་བྱས་ཐམས་ཅད་ནི་སྐྱེ་བར་ཡང་མངོན། འཇིག་པར་ཡང་མངོན། གནས་པ་ལས་གཞན་དུ་རྒ་བར་འགྱུར་ན་ཡང་མངོན་ནོ། །ཞེས་མཚན་ཉིད་གསུམ་གྱི་སྒོ་ནས་འདུས་བྱས་སུ་འཇོག་པར་གསུངས་པ་ཐམས་ཅད་དང་མི་འགྲིགས་པར་ཐལ་ལོ། །འདིར་གནས་པ་རྒ་བའི་ནང་དུ་བསྡུས་ནས་བསྟན་པ་ནི་མྱུ་གུ་ཡུན་ཇི་ཙམ་དུ་གནས་པ་ལས་འགྱུར་བའི་ཆ་ལ་རྒ་བར་བཞག་པ་ཡིན་པའི་རྒྱུ་མཚན་གྱིས་ཡིན་གྱི། གནས་རྒ་གཉིས་སོ་སོར་མེད་པ་མ་ཡིན་ནོ། །ཚིག་གསལ་ལས། མྱུ་གུ་དུས་གཉིས་པར་མ་བསྡད་པ་ལ་རྒྱུ་མེད་པར་འདོད་ལ། མྱུ་གུ་དུས་གཉིས་པར་མ་བསྡད་པ་ལ་རྒྱུ་མེད་དགོས་པས་དེ་ལྟར་གང་ཞིག་མྱུ་གུ་འཇིག་པ་རྒྱུ་མེད་པ་ཉིད་དུ་ཁས་བླངས་ནས་མྱུ་གུ་སོགས་འདུས་བྱས་རྣམས་སྐད་ཅིག་མ་ཡིན་པར་སྨྲ་བ་པོ་དེའི་ལུགས་ལྟར་ན། མྱུ་གུ་འཇིག་པ་ལ་རྒྱུ་མེད་པས་མྱུ་གུ་འཇིག་པ་མེད་པའི་ཕྱིར་ན། དངོས་པོ་རྣམས་སྐད་ཅིག་དང་བྲལ་བ་དང་འཇིག་པ་དང་བྲལ་བ་རྣམས་འདུས་བྱས་སུ་ཇི་ལྟར་འགྲུབ། དེའི་ཕྱིར་མཚན་ཉིད་གསུམ་མུ་བཞིས་དངོས་པོ་རྣམས་འདུས་བྱས་སུ་མཚོན་པར་བཤད་པའི་མདོ་དེ་དག་ཐམས་ཅད་དང་མི་འགྲིགས་པར་འགྱུར་རོ། །ཞེས་དང་། རིགས་པའི་རྒྱ་མཚོ་ལས་སྔོན་པོ་བྱེད་པ་པོ་ལ་བཞག་ནས་དེའི་བྱ་བ་ལ་བཞི་ཡོད་པའི་ནང་གི་སྔོན་པོའི་འཇིག་པའི་བྱ་བ་དེ་ལ་ནི་སྔོན་པོ་དུས་གཉིས་པར་མི་སྡོད་པ་དེ་མ་ཟད་སྔོན་པོ་རང་གི་དུས་གཉིས་པར་ཞིག་པ་ཡང་ཡོད་ལ། དེས་ན་སྔོན་པོའི་འཇིག་པ་དེ་ལྡན་མིན་ཡིན་ན་ནི་ལྡན་མིན་ནི་རང་གི་རྒྱུ་རྐྱེན་གྱིས་འདུ་བྱེད་དགོས་པས་ཞིག་པ་རྒྱུ་བཅས་སུ་གྲུབ་པོ། །ཞེས་གསུངས་པའི་ཕྱིར་རོ། །གཞན་ཡང་སྔོན་པོ་ནི་སྐྱེ་བ་སོགས་སྐྱེད་པའི་བྱེད་པ་པོ་ཡིན་ཞིང་། དེ་རང་གི་བྱ་བ་སྔོན་པོ་སྐྱེ་བའི་བྱ་བ་དང་སྔོན་པོ་འཇིག་པའི་བྱ་བ་དང་སྔོན་པོ་གནས་པའི་བྱ་བ་དང་། སྔོན་པོ་རྒ་བའི་བྱ་བ་བཞིས་འདུས་བྱས་སུ་མཚོན་པ་ཡིན་པར་ཐལ། སྔོན་པོ་རང་ཉིད་རང་གི་བྱ་བ་ཡིན་པར་འགལ་ཞིང་སྔོན་པོ་འདུས་བྱས་སུ་མཚོན་པའི་སྔོན་པོ་རང་གི་བྱ་བ་ཡོད་པའི་ཕྱིར། ཁྱབ་སྟེ། སྔོན་པོ་འདུས་བྱས་སུ་མཚོན་པའི་བྱ་བ་ཡོད་ན་བུམ་པ་སོགས་སྔོན་པོ་ལས་རྗེས་གཞན་པ་དག་ནི་སྔོན་པོ་འདུས་བྱས་སུ་མཚོན་པའི་བྱ་བ་མིན་ལ། སྔོན་པོ་རང་ཉིད་རང་འདུས་བྱས་སུ་མཚོན་པའི་བྱ་བ་ཡང་མ་ཡིན་ན་སྔོན་པོ་སྐྱེ་བ་སོགས་དེ་དེ་ཡིན་དགོས་པའི་ཕྱིར། རྩ་བར་འདོད་ན། སྔོན་པོ་སྐྱེ་འཇིག་གནས་རྒ་བཞི་ལྡན་མིན་འདུ་བྱེད་དུ་ཐལ། དེ་བཞི་དངོས་པོ་གང་ཞིགདེ་བཞི་གཟུགས་སོགས་ཕུང་པོ་བཞི་མ་ཡིན་ལ་མཚུངས་ལྡན་འདུ་བྱེད་ཀྱང་མ་ཡིན་པའི་ཕྱིར། ཟུར་ཕྱི་མ་མ་གྲུབ་ན། སྔོན་པོ་ཆོས་ཅན། ཁྱོད་ཀྱི་སྐྱེ་འཇིག་གནས་རྒ་བཞི་ནི་ཕུང་པོ་གཞན་བཞི་དང་མཚུངས་ལྡན་འདུ་བྱེད་དེ་ལྔ་པོ་གང་རུང་མ་ཡིན་པར་ཐལ། ཁྱོད་འདུས་བྱས་ཡིན་པའི་ཕྱིར། ཁྱབ་སྟེ། འདུས་བྱས་ཡིན་ན་དེའི་སྐྱེ་འཇིག་གནས་རྒ་བཞི་ལ་ལྡན་མིན་གྱིས་ཁྱབ་པའི་ཕྱིར་རོ། །ཡང་རྩ་བར་འདོད་ན། སྔོན་པོ་འཇིག་པ་རྒྱུས་བསྐྱེད་པ་ལྟར་སྔོན་པོ་ཞིག་པ་ཡང་རྒྱུས་བསྐྱེད་པ་དང་། སྔོན་པོ་རང་དུས་གཉིས་པར་མི་སྡོད་པ་ལ་རྒྱུ་ཡོད་པ་ལྟར་རང་དུས་གཉིས་པར་མ་བསྡད་པ་ལ་ཡང་རྒྱུ་ཡོད་པར་ཐལ། སྔོན་པོའི་སྐྱེ་འཇིག་གནས་རྒྱའི་བྱ་བ་བཞི་ལྡན་མིན་འདུ་བྱེད་གང་ཞིགསྔོན་པོའི་འཇིག་པ་ལ་སྔོན་པོ་ཞིག་པ་ཡང་ཡོད་པའི་ཕྱིར་ཏེ། །སྔོན་པོའི་འཇིག་པ་ལ་སྔོན་པོ་རང་དུས་གཉིས་པར་མི་སྡོད་པ་དང་རང་དུས་གཉིས་པར་མ་བསྡད་ས་]པའི་ཞིག་པ་གཉིས་ཀ་འཇོག་པ་ཡིན་པའི་ཕྱིར་ཏེ། མྱུ་གུ་འཇིག་བཞིན་པ་དེས་མྱུ་གུ་ཞིག་པར་བྱས་པའི་ཞིག་པ་དེ་མྱུ་གུ་འདུས་བྱས་ཡིན་པའི་ཤེས་བྱེད་ཡང་དག་ཡིན་པས་མྱུ་གུའི་འཇིག་པ་ལ་རང་དུས་གཉིས་པར་མི་སྡོད་པ་དང་མ་བསྡད་པ་གཉིས་ཡོད་པའི་ནང་གི་མ་བསྡད་པའི་ཞིག་པ་དེ་འདུས་བྱས་སུ་གོ་བྱེད་ཀྱི་གཙོ་བོ་ཡིན་པའི་ཕྱིར། རིགས་པའི་རྒྱ་མཚོ་ལས། སྔོན་པོ་འཇིག་པའི་བྱ་བ་ཡིན་པར་ཏེ་བྱ་བ་ཡིན་པ་ལ་སྔོན་པོ་ཞིག་པ་དེ་བཞག་དགོས་པའི་རྒྱུ་མཚན་ནི། སྔོན་པོ་རང་དུས་ཀྱི་མ་ཞིག་པ་དང་། དུས་གཉིས་པར་ཞིག་པ་གཉིས་སྔོན་པོའི་རྒྱུས་བསྐྱེད་པ་ཡིན་པས་དངོས་པོ་ཡིན་མིན་མཚུངས་པར་ཚིག་གསལ་གྱིས་སྟོན་པ་ཡིན་པས། དེ་ལྟར་ན་སྔོན་པོ་དེའི་ཞིག་པ་ཡང་སྔོན་པོ་དེའི་མི་རྟག་པ་ཡིན་དགོས་པར་འགྱུར་བས་སོ། །ཞེས་གསུངས་པའི་ཕྱིར། དེས་ན་ལུགས་འདིས་སྔོན་པོ་མི་རྟག་པ་ལ་ནི་སྔོན་པོ་རང་དུས་གཉིས་པར་མི་སྡོད་པའི་ཆ་དང་མ་བསྡད་པའི་ཞིག་པའི་ཆ་གཉིས་ཡོད་དེ། དེ་ལ་ཁོ་ན་རེ། སྔོན་པོའི་སྐྱེ་འཇིག་གནས་རྒ་བཞི་པོ་དངོས་རྒྱུ་གཅིག་ལས་དུས་མཉམ་དུ་སྐྱེས་པར་ཐལ། དེ་བཞི་ལ་རྒྱུ་ཡོད་མེད་མཚུངས་པའི་ཕྱིར། རྟགས་ཁས་ཟེར་ན། མ་ཁྱབ་ཅིང་འདོད་མི་ནུས་ཏེ། སྔོན་པོ་འཇིག་པ་དང་སྔོན་པོ་དུས་གཉིས་པར་མི་སྡོད་པ་གཉིས་སྔོན་པོ་དང་དུས་མཉམ་ཡིན་པས་དེ་གཉིས་སྔོན་པོའི་རྒྱུས་དངོས་སུ་བསྐྱེད་ལ། སྔོན་པོ་ཞིག་པ་དང་སྔོན་པོ་དུས་གཉིས་པར་མ་བསྡད་པ་གཉིས་ནི་སྔོན་པོ་སྐད་ཅིག་ཐ་མ་དུས་སུ་རྒྱུན་ཕྱི་མ་ལ་གནས་པའི་རྐྱེན་ཟད་པའི་ཆ་དེས་དངོས་སུ་བསྐྱེད་ཅིང་སྔོན་པོའི་འབྲས་བུ་ཡང་ཡིན་པའི་ཕྱིར། དཔེར་ན་མར་མེ་གནས་པའི་རྒྱུ་མར་དང་སྡོང་བུ་ཟད་པས་མར་མེ་ཤི་བ་བསྐྱེད་པ་བཞིན་ཡིན་པའི་ཕྱིར། རིགས་པ་དྲུག་ཅུ་པ་ལས། སྣུམ་ཟད་པ་ལས། མར་མེ་ཤི་བ་བཞིན་དངོས་པོ་རྣམས་གནས་པའི་རྒྱུ་ཟད་པའི་ཆ་དེ་ཉིད་ལས་འབྲས་བུའི་དངོས་པོ་ཞི་བ་སྟེ་འགག་པ་ལ་ནི་ཟད་པ་ཞེས་བྱ་བར་དམིགས་པ་ཡིན་སྟེ། ཞེས་དང་། དེའི་འགྲེལ་བར། དངོས་པོ་རྣམས་གནས་པའི་རྐྱེན་ཟད་ནས་རྐྱེན་མ་ཚང་ན། དེ་ལས་འཇིག་པ་འབྱུང་བའི་ཕྱིར་རོ། །དེ་ལྟར་ན་འཇིག་རྟེན་ན་མར་མེའི་རྒྱུ་ཟད་པ་ལས་མར་མེར་ཤི་བ་ལ་མར་མེར་ཟད་དོ་ཟེར་བ་ལྟར་དངོས་པོ་རྣམས་རྒྱུན་གནས་པའི་རྒྱུ་ཟད་པའི་ཆ་ཁོ་ན་ལས་འབྲས་བུའི་དངོས་པོ་དེ་ཞི་ཞིང་ལོག་པ་གང་ཡིན་པ་དེ་ནི་འབྲས་བུ་ཟད་པ་ཞེས་བྱ་བར་དམིགས་ཏེ། ཞེས་དང་། རང་རྒྱུད་པ་སོགས་གང་གིས་དངོས་པོ་རྣམས་ཀྱི་འགག་པ་དེ་རྒྱུ་མེད་པ་ཁོ་ན་ཡིན་པར་རྟོགས་པ་ཏེ་འདོད་པ་དེ་དག་གི་ལུགས་ལྟར་ན་སྔོན་པོ་ཞིག་པ་ལྟ་བུའི་འགག་པ་དེ་རྒྱུའི་དངོས་པོ་ལ་བརྟེན་ནས་བྱུང་བ་ཡིན་པར་མི་འགྱུར་ཏེ། ནམ་མཁའི་མེ་ཏོག་ལ་སོགས་པ་བཞིན་དུ་རྒྱུ་མེད་པ་ཉིད་ཀྱི་ཕྱིར་རོ། །ཞེས་འགག་པ་རྒྱུ་ལ་མི་ལྟོས་པར་ཐལ་བ་འཕངས་པའི་ཕྱིར་རོ། །ཞིག་པ་རྒྱུ་ལ་མ་ལྟོས་ན་ཅི་ཉེས་སྙམ་ན། སྔོན་པོ་ཞིག་པ་རྒྱུ་ལ་མ་ལྟོས་ན་སྔོན་པོ་གནས་རྐྱེན་མ་ཟད་ཀྱང་སྔོན་པོ་ཞིག་པ་འབྱུང་ཆོག་པས་སྔོན་པོའི་རང་དུས་སུ་སྔོན་པོ་ཞིག་པ་གྲུབ་ཆོག་པ་དང་སྔོན་པོ་འཇིག་བཞིན་པ་ལ་མ་ལྟོས་པར་སྔོན་པོ་ཞིག་པར་འགྱུར་བ་སོགས་སྐྱོན་དུ་མ་ཡོད་པའི་ཕྱིར་རོ། །༈གཉིས་པ་ཞིག་པ་དངོས་པོ་མ་ཡིན་ན་གང་ཡང་རྒྱུ་མེད་པར་ཐལ་བའི་རིགས་པ་ནི། མདོ་སེམས་དག་ན་རེ། སྔོན་པོ་ལྟ་བུ་དངོས་པོ་སྔ་མ་གཅིག་ཞིག་པ་དེ་ལ་རྒྱུ་མེད་པར་ཐལ། དེ་ནི་སྔོན་པོ་ལྟ་བུའི་དངོས་པོ་གཅིག་ཞིག་ནས་མེད་པའི་ཆ་དེ་ཡིན་པའི་ཕྱིར། ཞེས་ཟེར། དེ་སྐད་དུ་ཚིག་གསལ་ལས། ཅི་སྟེ་འཇིག་པ་ཞེས་བྱ་བ་ནི་དངོས་མེད་ཡིན་ཏེ། གང་གི་དངོས་པོ་མེད་པ་དེ་ལ་རྒྱུས་ཅི་ཞིག་བྱེད། ཅེས་གསུངས་སོ། །དེ་ལ་ཟླ་བའི་ཞབས་ན་རེ། འོ་ན་དངོས་པོ་ལ་ཡང་རྒྱུ་མེད་པར་ཐལ། དངོས་པོ་གྲུབ་ཟིན་པ་རྒྱུས་བསྐྱེད་རྒྱུ་མེད་པའི་ཕྱིར། དེ་ནི་ཞིག་པ་ནི་སྔོན་པོ་སོགས་གནས་རྐྱེན་ཟད་པ་ལས་བྱུང་བའི་དངོས་པོ་ཡིན་ཀྱང་ཁོས་རྒྱུས་ཅི་ཡང་བྱེད་རྒྱུ་མེད་པར་འདོད་ན་ཞིག་པ་རང་གི་ངོ་བོ་གྲུབ་ཟིན་ལ་རྒྱུས་ཅི་ཡང་བྱེད་རྒྱུ་མེད་པས་རྒྱུས་མ་བསྐྱེད་པ་ཡིན་ཟེར་དགོས་ཀྱི། སྤྱིར་ནི་རྒྱུ་ལས་སྐྱེས་པ་ཡིན་ལ། དེ་ལྟར་ན་དངོས་པོ་རྣམས་གྲུབ་ཟིན་ལ་རྒྱུས་བྱེད་རྒྱུ་མེད་པས་དངོས་པོ་ལ་ཡང་རྒྱུ་མེད་པས་ཁྱབ་པ་ཁས་བླངས་བ་སོགས་པས་ཁྱབ་པ་ཁས། འདོད་ན། ཆོས་ཐམས་ཅད་གང་ལ་ཡང་རྒྱུ་མེད་པར་ཐལ། དངོས་པོ་ལ་རྒྱུ་མེད་པའི་ཕྱིར། རྟགས་ཁས། ཚིག་གསལ་ལས། ཞིག་པ་ལ་རྒྱུ་མེད་ན་དངོས་པོ་ལ་ཡང་རྒྱུ་མེད་པར་འགྱུར་བ་མ་ཡིན་ནམ་ཏེ་ཡིན་པར་ཐལ། རྒྱུ་མཚན་འདི་ལྟར་དངོས་པོ་གྲུབ་ཟིན་ནས་རང་གི་ངོ་བོ་ཡོད་པ་ཡང་ཡིན་ལ། ཡོད་པ་གང་ཡིན་པ་དེ་ལ་རྒྱུས་དགོས་པ་ཅི་ཞིག་ཡོད། ཅེས་པ་ནས། ཞིག་པ་ལ་རྒྱུ་མེད་པར་འདོད་པ་འདི་ནི་མི་རིགས་སོ། །ཞེས་སོ། །དེ་ལ་ཁོ་ན་རེ། ཐལ་བ་སྔ་མ་རྩ་བའི་ཐལ་འགྱུར་ལ་མ་ཁྱབ་སྟེ། དངོས་པོ་ཡོད་ཟིན་རྒྱུས་མི་བསྐྱེད་ཀྱང་རྒྱུས་དངོས་པོ་སྔར་མེད་གསར་དུ་གྲུབ་པར་བྱས་པ་ཡིན་པས་དངོས་པོ་ཡོད་པ་དེ་རྒྱུས་བསྐྱེད་པ་ཡིན་པའི་ཕྱིར་ཟེར་ན། འོ་ན། སྔོན་པོ་ཞིག་པ་གྲུབ་ཟིན་པ་དེ་ད་གདོད་རྒྱུས་མི་བསྐྱེད་ཀྱང་སྔོན་པོ་ཞིག་པའི་རྒྱུ་མེད་མི་དགོས་པར་ཐལ། སྔོན་པོ་ཞིག་པ་གདོད་རྒྱུས་མི་བསྐྱེད་ཀྱང་སྔོན་པོ་གནས་རྐྱེན་མ་ཚང་བའི་རྒྱུ་ལས་སྔོན་པོ་ཞིག་པ་བྱུང་བ་ཡིན་པས་ན་སྔོན་པོ་ཞིག་པ་ལ་ཡང་རྒྱུ་ཡོད་པའི་ཕྱིར། ཚིག་གསལ་ལས། མྱུ་གུ་ཞིག་པ་ལ་སོགས་པ་གང་ཞིགམྱུ་གུ་ལ་སོགས་པའི་དངོས་པོ་མེད་པ་དེ་ལ་རྒྱུས་ཅི་ཞིག་བྱེད་ཅེས་སྨྲས་པ་དེ་ཡང་མི་རིགས་ཏེ། གང་གི་ཕྱིར་ཁོ་བོ་ཅག་ནི། འཇིག་པའི་ཞིག་པ་གྲུབ་ཟིན་པ་དེ་ལ་རྒྱུས་ཅུང་ཟད་ཅིག་སྟེ་གདོད་རྒྱུས་སྐྱེད་པར་བྱེད་པར་མི་འདོད་ཀྱང་། འོ་ན་ཅི་ཞེ་ན། འོན་ཀྱང་འཇིག་པ་སྟེ་མྱུ་གུ་ཞིག་པ་ཉིད་རྒྱུས་བྱེད་པ་ཡིན་ནོ། །ཞེས་སྨྲའོ་ཞེས་དང་། རིགས་པའི་རྒྱ་མཚོ་ལས། ཁོ་བོ་ཅག་ཀྱང་དེ་ལ་གདོད་གཞན་ཞིག་བྱེད་པར་མི་འདོད་ཀྱི་མྱུ་གུ་ཞིག་པ་ཉིད་རྒྱུས་བྱེད་པ་ཡིན་ནོ། །ཞེས་གསུངས་པའི་ཕྱིར། དེ་ལ་ཞེས་པ་ཞིག་པ་རང་གི་ངོ་བོས་གྲུབ་ཟིན་དེ་ལ་ཞེས་པའོ། །དེ་ལ་ཁོ་ན་རེ། མྱུ་གུ་ཞིག་པ་དེ་དངོས་པོ་ཡིན་པར་ཐལ། དེ་རྒྱུས་བསྐྱེད་པའི་ཕྱིར། ཞེ་ན། ཟླ་བའི་ཞབས་ན་རེ། མྱུ་གུ་ཞིག་པ་དངོས་པོ་ཡིན་པར་འདོད་རིགས་པར་ཐལ། མྱུ་གུ་ཞིག་པ་དེ་རང་གི་ངོ་བོ་ལ་ལྟོས་ནས་དངོས་པོ་དང་། མྱུ་གུ་ལ་ལྟོས་ནས་དངོས་པོ་མེད་པ་ཡིན་པའི་ཕྱིར། དེར་ཐལ། མྱུ་གུ་ཞིག་པ་དེ་མྱུ་གུ་ཞིག་པ་རང་གི་ངོ་བོ་ལ་ལྟོས་ནས་སྒྱུ་ལས་སྐྱེས་པའི་དངོས་པོ་དང་། མྱུ་གུ་ལ་ལྟོས་ནས་མྱུ་གུའི་ངོ་བོ་འགག་ནས་མེད་པ་དང་གཉིས་ཀ་ཡིན་པའི་ཕྱིར། ཚིག་གསལ་ལས། གལ་ཏེ་ནས། ཞིག་པ་དངོས་པོ་ཡིན་པ་འདི་ནི་འདོད་པ་ཉིད་ཡིན་ཏེ། གཟུགས་སོགས་ཀྱི་ཞིག་པ་དེ་ནི་རང་གི་ངོ་བོ་ལ་ལྟོས་ནས་དངོས་པོ་ཡིན་ལ། དེ་ནི་རང་གི་དགག་བྱའི་གཟུགས་ལ་སོགས་པའི་ཆོས་ལོག་པ་སྟེ་ཞིག་པའི་ངོ་བོ་ཡིན་པའི་ཕྱིར་ན་ནི་གཟུགས་སོགས་ཀྱི་དངོས་པོ་མེད་པ་ཡིན་ནོ། །ཞེས་གསུངས་པའི་ཕྱིར་རོ། །༈གསུམ་པ་ཞིག་པ་དངོས་པོ་མིན་ན་ནི་སྔར་མེད་པར་སྐྱེས་རིགས་པ་ནི། མྱུ་གུ་ཞིག་པ་ཆོས་ཅན། །དངོས་པོ་ཡིན་པར་ཐལ། དེ་མྱུ་གུ་སྐྱེས་པ་ལ་ལྟོས་ནས་སྔར་མེད་གསར་དུ་བྱུང་བ་ཡིན་པའི་ཕྱིར། དཔེར་ན་མྱུ་གུའི་དངོས་འབྲས་བཞིན་ནོ། །དེ་ལ་མ་ཁྱབ་ན། འོ་ན་མྱུ་གུ་སྐྱེས་པ་ཡང་དངོས་པོ་མ་ཡིན་པར་ཐལ། དེ་སྔར་མེད་གསར་དུ་བྱུང་ནས་དངོས་པོ་ཡིན་དགོས་པའི་ཕྱིར་ཏེ། ཞིག་པ་དེ་སྔར་མེད་གསར་དུ་བྱུང་བས་དངོས་པོ་ཡིན་མི་དགོས་པ་གང་ཞིགདེ་གཉིས་ཀ་སྔར་མེད་གསར་དུ་བྱུང་བས་དངོས་པོ་ཡིན་དགོས་མི་དགོས་པ་དེ་རྣམ་པ་ཀུན་ཏུ་མཚུངས་པའི་ཕྱིར། ཚིག་གསལ་ལས། གཞན་ཇི་ལྟར་མྱུ་གུ་དེ་སྔར་རྒྱུ་དུས་སུ་མེད་པའི་ཕྱིར་དང་ཕྱིས་སུ་ཡོད་པའི་ཕྱིར་ན། མྱུ་གུ་སྐྱེ་བ་རྒྱུ་དང་བཅས་པ་ཡིན་པ་དེ་བཞིན་དུ། འཇིག་པ་ཡང་སྔར་མེད་པ་ཕྱིས་སུ་གསར་དུ་བྱུང་བ་ཡིན་པས་རྒྱུ་དང་བཅས་པ་ཡིན་པར་འདོད་པར་བྱའོ། །ཞེས་གསུངས་པའི་ཕྱིར་རོ། །གསུམ་པ་ཞིག་པ་དངོས་པོ་ཡིན་པར་གྲགས་པས་སྒྲུབ་པ་ནི། ཞིག་པ་ཆོས་ཅན། དངོས་པོ་ཡིན་པར་ཐལ། ཆུ་ཟད་ནས་མེད་པའི་རྒྱུ་དེས་འབྲས་བུ་བརླགས་པ་བསྐྱེད་པ་དང་། ཟས་ཞིག་ཅིང་ཟད་ནས་མེད་པ་དེས་བུ་བརླགས་པ་འཇིག་རྟེན་ན་མཐོང་བའི་ཕྱིར། དེར་ཐལ། དེ་ལྟར་འཇིག་རྟེན་ན་གྲགས་ཤིང་ཐལ་འགྱུར་བའི་སྐབས་འདིར་འཇིག་རྟེན་གྱི་གྲགས་པའི་ཐ་སྙད་ཐམས་ཅད་འཇིག་རྟེན་ལྟར་འཇོག་པའི་སྐབས་ཡིན་པའི་ཕྱིར། མ་ཁྱབ་ན། ཁྱབ་པར་ཐལ། སྒྱུ་མའི་རྟ་རྫུན་པ་དང་དུད་འགྲོའི་རྟ་བདེན་པ་དང་ལྟོ་ལྡིར་བ་བུམ་པར་འཇོག་པ་སོགས་འཇིག་རྟེན་པའི་དངོས་པོ་རང་དགའ་བ་སྟེ་འདོད་རྒྱལ་དུ་འཇོག་པ་ནི་རིགས་པས་དཔྱད་ནས་ལྟོ་ལྡིར་བ་བུམ་པ་མ་ཡིན་པར་ཐལ། ཀ་བ་ཡིན་པའི་ཞེས་དཔྱད་ན་དེ་ལྟར་མིན་ཏེ། ལྟོ་ལྡིར་བ་བུམ་པ་ཡིན་པ་ལ་ཀ་བ་མིན་ཞེས་ལན་འདེབས་པའི་རྒྱུ་མཚན་ནི་འཇིག་རྟེན་ན་གྲགས་པ་དེ་ལས་གཞན་མེད་པས་དཔྱད་ན་འགལ་བར་འགྱུར་བས་མ་བརྟག་མ་དཔྱད་པར་འཇིག་རྟེན་ན་ཇི་ལྟར་གྲགས་པ་ལྟར་ཐ་སྙད་ཐམས་ཅད་འཇོག་དགོས་པའི་ཕྱིར། མདོ་ལས་ཀྱང་། གང་འཇིག་རྟེན་ན་ཡོད་པ་དེ་ང་ཡང་ཡོད་པར་འདོད། ཅེས་དང་། འཕགས་པ་ལྷས་ཀྱང་། འཇིག་རྟེན་པ་ཡི་མ་གཏོགས་པར། །འཇིག་རྟེན་བཟུང་བར་ནུས་མ་ཡིན། །ཞེས་དང་། རིགས་པ་དྲུག་ཅུ་པའི་འགྲེལ་བ་ལས་ཀྱང་། ལྟོ་ལྡིར་བ་ལ་བུམ་པར་སྣང་བ་ལ་བརྟེན་ནས་བུམ་པ་བཞག་པ་སོགས་འཇིག་རྟེན་པའི་བཞག་པའི་དངོས་པོ་རྣམས་ནི་ལྟོ་ལྡིར་བ་བུམ་པ་ཡིན་ནམ་མིན་དཔྱད་པ་སོགས་དང་ལྟོ་ལྡིར་བའི་མཆུ་སོགས་གང་བུམ་པ་ཡིན་མིན་དཔྱད་པ་ལྟ་བུ་རྣམ་པར་དཔྱད་ཅིང་དཔྱད་ནས་ཁས་བླངས་བར་བྱ་བ་མ་ཡིན་གྱི། དེ་ལྟར་དངོས་སྟོབས་རིགས་པས་དཔྱད་ན་ཐ་སྙད་ཐམས་ཅད་འཇིག་པར་འགྱུར་བས་སོ། །འོ་ན་ཅི་ཞེ་ན་ཐ་སྙད་ཀྱི་རྣམ་བཞག་ཐམས་ཅད་འཇིག་རྟེན་ན་ཇི་ལྟར་གྲགས་པ་ལྟར་འཇོག་པ་ཡིན་ནོ། །ཞེས་གསུངས་པའི་ཕྱིར། ལུང་འདི་དང་འདི་འདྲ་བ་གཞན་རྣམས་ཀྱིས་གྲགས་པའི་རྟགས་བསྟན་ལ་གྲགས་རྟགས་དེ་རྟགས་ཡང་དག་ཏུའང་བསྟན་ཏོ། །དེས་ན་གང་ཟག་དེས་གཟུགས་དེ་མིག་གིས་མཐོང་པའི་གང་ཟག་དེ་མིག་གིས་མཐོང་བ་དང་། ཆུའི་དབྱིབས་དང་ཁ་དོག་མིག་གིས་མཐོང་བས་ཆུ་མིག་གིས་མཐོང་བར་འཇོག་། པ་སོགས་འཇིག་རྟེན་པའི་ཐ་སྙད་རང་དགའ་བ་དང་། གཟུགས་བརྙན་དང་གཟུགས་གཉིས་སྒྱུ་མ་ལྟ་བུར་འཇོག་པ་ལྟ་བུ་འཇིག་རྟེན་པའི་ཐ་སྙད་རང་དགའ་བ་མ་ཡིན་པ་གཉིས་ཡོད་པ་མི་འགལ་ཏེ། འཇིག་རྟེན་ན་རང་དགའ་བའི་བཞག་པའི་དངོས་པོ་ཐམས་ཅད་མ་དཔྱད་པར་འཇོག་པ་དང་། རང་དགའ་བ་མ་ཡིན་པའི་ཐ་སྙད་བཞག་པ་ཐམས་ཅད་དཔྱད་ནས་འཇོག་པའི་འཇོག་ཚུལ་གཉིས་མེད་པར་ཐ་སྙད་ཐམས་ཅད་འཇོག་མི་ཐུབ་པའི་ཕྱིར་ཏེ། གྲགས་རྟགས་ཀྱིས་འཇོག་རྒྱུ་དང་། དངོས་སྟོབས་ཀྱི་རིགས་པས་འཇོག་རྒྱུའི་ཐ་སྙད་གཉིས་ཡོད་པའི་ཕྱིར་རོ། །དང་པོ་ནི་གཟུགས་སྒྲ་སོགས་དང་རིགས་དྲུག་དང་ཀ་བུམ་ནམ་མཁའ་སོགས་སོ། །གཉིས་པ་ནི་བདེན་བཞིའི་རྣམ་པ་བཅུ་དྲུག་དང་སྤང་གཉེན་དང་སྒྲ་མི་རྟག་པ་སོགས་སོ། །གོང་གི་མ་ཁྱབ་མཚམས་ཀྱི་རྟགས་གྲུབ་སྟེ། རིགས་པ་དྲུག་ཅུ་པའི་འགྲེལ་བ་ལས། འཇིགས་རྟེན་ན་ནི་དངོས་པོ་གཅིག་འགག་ནས་མེད་པ་དེ་ཡང་རྒྱུ་ཉིད་དུ་ཡོད་དེ་སྟེ་རྒྱུ་ཉིད་དུ་གྲུབ་སྟེ། འདི་ལྟར་ཆུ་མེད་ན་ངའི་འབྲས་བུ་མ་རུངས་བར་འགྱུར་རོ། །ཟས་མེད་པས་ངའི་བུ་ཤིའོ་ཞེས་དེ་སྐད་དུ་འབྲུ་དང་བུ་དག་བརླག་པ་ནི་རྒྱུ་ཆུ་དང་ཟས་མེད་པས་བྱས་པའི་བསྐྱེད་པར་སྨྲའོ། །གཞན་ཡང་འཇིག་རྟེན་ན་གྲགས་པའི་དོན་བུམ་པ་སོགས་ཐམས་ཅད་ནི་འཇིག་རྟེན་ན་གྲགས་པ་ཁོ་ནའི་སྒོ་ནས་བཞག་པར་བྱ་ཡི། འཇིག་རྟེན་ན་གྲགས་པའི་དོན་རྣམས་ནི་འཐད་པས་དེ་དངོས་སྟོབས་རིགས་པས་དཔྱད་ནས་ནི་འཇོག་པའི་མ་ཡིན་ཏེ། ལྟོ་ལྡིར་བ་ལ་བུམ་པར་བཞག་པ་ལྟ་བུ་ལ་ནི་འཇིག་རྟེན་ན་དེ་ལྟར་གྲགས་པ་དེ་ལས་རྒྱུ་མཚན་གཞན་འགོད་དུ་མེད་ཅིང་འགོད་ན་ཡང་མི་འཐད་པར་རྙེད་པར་འགྱུར་བས་ན་འཇིག་རྟེན་གྱི་ཐ་སྙད་ཕལ་ཆེར་ནི་དཔྱད་ན་འཐད་པ་དང་འགལ་བར་མཐོང་བར་འགྱུར་བའི་ཕྱིར་རོ། །ཞེས་གསུངས་པའི་ཕྱིར་རོ། །དེ་ལ་ཁོ་ན་རེ། འོ་ན་ཆུ་མེད་པ་དང་ཟས་མེད་པ་མེད་དགག་མ་ཡིན་པར་ཐལ། ཆུ་མེད་པ་དང་ཟས་མེད་པ་རྒྱུ་ཡིན་པའི་ཕྱིར། རྟགས་ཁས། འདོད་ན། ཆུ་ཆོས་ཅན། ཁྱོད་མེད་པ་མེད་དགག་ཡིན་པར་ཐལ། ཁྱོད་དངོས་པོ་ཡིན་པའི་ཕྱིར་ཟེར་ན་གཏན་མ་ཁྱབ་སྟེ། ཆུ་གཏན་མེད་པ་མེད་དགག་ཡིན་པ་སྔར་བཤད་ཟིན་ཀྱང་ཆུ་མེད་པ་སོགས་མ་ཡིན་དགག་དང་རྒྱུ་ཡིན་པའི་ཕྱིར། དངོས་པོ་ཡིན་ན་ཁྱོད་མེད་པ་མེད་དགག་ཡིན་པས་ཁྱབ་ན། འོ་ན་རྒྱལ་བ་ཚེ་དཔག་མེད་ཆོས་ཅན། ཁྱོད་མེད་པ་མེད་དགག་ཡིན་པར་ཐལ། ཁྱོད་དངོས་པོ་ཡིན་པའི་ཕྱིར། འདོད་ན། རྒྱལ་བ་ཚེ་དཔག་མེད་གང་ཟག་ཡིན་པར་ཐལ། མགོན་པོ་འོད་དཔག་མེད་པ་དང་སྣང་བ་མཐའ་ཡས་གང་ཟག་ཡིན་པའི་ཕྱིར། དེ་ལ་མ་ཁྱབ་དང་མ་གྲུབ་ན་བཞད་གད་ཡིན་ནོ། །གཞན་ཡང་དགེ་རྩ་གསུམ་མེད་པར་ཐལ། འདོད་ཆགས་མེད་པ་ཞེ་སྡང་མེད་པ་གཏི་མུག་མེད་པ་གསུམ་དེ་དགེ་རྩ་གསུམ་མ་ཡིན་པའི་ཕྱིར་ཏེ། དགེ་རྩ་གསུམ་ལ་དངོས་པོས་ཁྱབ་ལ། འདོད་ཆགས་མེད་པ་སོགས་མེད་དགག་ཡིན་པའི་ཕྱིར། དེར་ཐལ། འདོད་ཆགས་དང་ཞེ་སྡང་དང་གཏི་མུག་གསུམ་དངོས་པོ་ཡིན་པའི་ཕྱིར། ཁྱབ་པ་ཁས། མདོ་སེམས་དག་ན་རེ། མར་དང་སྡོང་བུ་ཟད་པ་ནི་མར་མེ་ཤི་བའི་རྒྱུ་མ་ཡིན་པར་ཐལ། དེ་གཉིས་ཟད་པ་ནི་མར་མེར་སྐད་ཅིག་ཐ་མས་མར་མེར་རིགས་འདྲ་མ་འོངས་པ་སྐྱེད་པའི་རྐྱེན་མི་ཚང་བ་དེ་ཡིན་ལ། རྐྱེན་མ་ཚང་བ་དེས་མར་མེ་ཤི་བ་ཡིན་ཞིང་། མ་འོངས་པ་ནི་རྟག་པ་ཡིན་པས་རྒྱུ་མེད་ཀྱང་མ་འོངས་པ་དེ་ཡང་རྐྱེན་མ་ཚང་བས་མ་སྐྱེས་པ་ཡིན་པའི་ཕྱིར་ཟེར་ན། རིགས་པ་དྲུག་ཅུ་པའི་འགྲེལ་བ་ལས། ཅི་སྟེ་མར་དང་སྡོང་བུ་ཟད་པ་ནི། །ཞེས་པ་ནས། དེ་ལྟར་རྐྱེན་མ་ཚང་བས་མ་འོངས་པ་དེ་ད་ལྟར་འདིར་མ་སྐྱེས་སོ་སྙམ་དུ་སེམས་ན། ཞེས་སོ། །འོ་ན་རྐྱེན་མ་ཚང་བ་དེ་མར་མེ་ཞིག་པའི་རྒྱུ་ཡིན་པ་སོགས་ཞིག་པ་ནི་གཞན་མྱུ་གུ་ཞིག་པ་དེ་དེ་ལས་གཞན་ཞིག་གི་རྒྱུ་ཡིན་པར་མ་ཟད་མར་མེར་མ་འོངས་པའི་རྒྱུ་ཡང་ཁྱོད་ཀྱིས་ཁས་ལེན་རིགས་པར་ཐལ། རྐྱེན་མ་ཚང་བས་མྱུ་གུ་མ་འོངས་པ་མ་སྐྱེས་པར་འདོད་པ་དེ་དོན་ལ་རྐྱེན་མ་ཚང་བ་རྒྱུ་དང་མ་འོངས་པ་འབྲས་བུར་འདོད་པ་ཡིན་པས། ཁྱོད་ཀྱིས་ཀྱང་མར་མེར་མ་འོངས་པའི་རྒྱུ་གསལ་བར་འདོད་འདུག་པའི་ཕྱིར། དེར་ཐལ། ཁྱོད་ཀྱིས་རྐྱེན་མ་ཚང་བས་མ་འོངས་པ་མ་སྐྱེས་པར་འདོད་པ་གང་ཞིགམར་སྡོང་ཟད་ནས་མར་མེའི་རིགས་འདྲ་ཕྱི་མ་སྐྱེ་བའི་རྐྱེན་མ་ཚང་བ་དེ་མར་མེར་རིགས་འདྲ་ཕྱི་མ་མ་འོངས་པ་དེ་མི་སྐྱེ་བའི་རྒྱུ་ཡིན་པའི་ཕྱིར། རྟགས་ཕྱི་མ་དེར་ཐལ། དེ་འདྲའི་རྐྱེན་མ་ཚང་བ་མ་ཡིན་ན་མ་འོངས་པ་དེ་ཡང་སྐྱེ་བའི་ཕྱིར། རྟགས་ཁས་བླངས་ལ། ཁྱབ་པར་ཐལ། མར་མེར་རིགས་འདྲ་ཕྱི་མ་སྐྱེ་བའི་རྐྱེན་མ་ཚང་བ་དེ་དག་གིས་མར་མེའི་རིགས་འདྲ་ཕྱི་མ་མ་འོངས་པ་དེ་མི་སྐྱེ་བར་ཁྱོད་རང་ཡང་འདོད་པ་གང་ཞིགམ་འོངས་པའི་མྱུ་གུ་ལྟ་བུ་རྐྱེན་མ་ཚང་ན་མི་སྐྱེ་ལ་ཚང་ན་སྐྱེ་རུང་ངམ་སྐྱེ་རྒྱུ་དེ་འདུས་བྱས་ཡིན་པས་མར་མེའི་རིགས་འདྲ་མ་འོངས་པ་དེ་ལ་རྒྱུ་ཡོད་དགོས་ལ། དེ་དགོས་ན་སྐྱེ་བའི་རྐྱེན་མ་ཚང་བ་དེ་ཡིན་དགོས་པའི་ཕྱིར། རིགས་པ་དྲུག་ཅུ་པའི་འགྲེལ་བ་ལས། དེ་ལ་ནི་འོ་ན་རྐྱེན་མ་ཚང་བ་དེ་མ་འོངས་པ་དེ་མི་སྐྱེ་བ་ལ་སྟེ་མི་སྐྱེ་བའི་རྒྱུར་གནས་སྟེ། མྱུ་གུ་མ་འོངས་པ་ལྟ་བུ་དེ་གལ་ཏེ་རྐྱེན་མ་ཚང་བར་མ་གྱུར་ན་ནི་མ་འོངས་པ་དེ་ངེས་པར་སྐྱེ་བར་འགྱུར་རོ། །དེས་ན་མ་འོངས་པ་མི་སྐྱེ་བ་རྐྱེན་མ་ཚང་བའི་རྒྱུས་བསྐྱེད་པ་ཡིན་པའི་ཕྱིར། ཞེས་གསུངས་པའི་ཕྱིར་རོ། །མ་འོངས་པ་དངོས་པོ་ཡིན་པར་ལུགས་འདི་ལས་ཤེས་དགོས། ལུང་གཞན་ཞལ་མི་གསོལ་ལོ། །ད་ནི་ལས་ཀྱི་བག་ཆགསབགོ་གཞིའི་དོན་ལ་མི་འདྲ་བ་མང་ཡང་ཐལ་འགྱུར་བའི་ལུགས་ལ་དཔྱད་ན། ཁ་ཅིག་ན་རེ། ཐལ་འགྱུར་བའི་ལུགས་འདིར་ལས་ཀྱི་བག་ཆགས་བགོ་གཞི་ལ་གང་ཟག་གིས་ཁྱབ་པར་ཐལ། འདིར་ཀུན་གཞིའི་རྣམ་ཤེས་ནི་མི་འདོད་ལ། བག་ཆགས་ཀྱི་རྟེན་ལ་སེམས་བཞག་ན་ནི་འཕགས་བའི་མཉམ་བཞག་གི་དུས་དང་། དགེ་སེམས་བཞག་ན་དགེ་རྩ་ཆད་པའི་དུས་སུ་དེའི་རྒྱུད་ལ་སྐྱེ་བ་འཕེན་བྱེད་ཀྱི་ལས་མེད་པར་ཐལ་བའི་སྐྱོན་ཡོད་པའི་ཕྱིར། དེར་ཐལ། རྣམ་བཤད་ལས། འོ་ན་མཐོང་ལམ་བར་ཆད་མེད་ལམ་གྱི་དུས་སུ་དེའི་སྤང་བྱ་མཐོང་སྤངས་མེད་མོད་ཀྱང་། སྒོམ་སྤོང་གི་བག་ལ་ཉལ་ནི་མཐོང་ལམ་བར་ཆད་མེད་ལམ་པའི་རྒྱུད་ལ་ཡོད་དགོས་ལ། བདེན་འཛིན་གྱི་བག་ཆགས་ཅན་གྱི་ཤེས་པའི་བདེན་འཛིན་ལ་གོམས་ཆ་ངན་པའི་ཤེས་པ་ནི་བདེན་འཛིན་གྱི་བག་ཆགས་དེས་བསླད་པས་གཉིས་སྣང་འཁྲུལ་བ་ཅན་ཁོ་ན་ཡིན་ཞིང་མཐོང་ལམ་བར་ཆད་མེད་ལམ་པ་དེའི་ཡིད་ཤེས་པ་ནི་གཉིས་སྣང་འཁྲུལ་བའི་བག་ཆགས་ཀྱིས་མ་བསླད་པའི་ཟག་མེད་ཡིན་པས། བར་ཆད་མེད་ལམ་དེའི་ངོ་བོར་སྒོམ་སྤང་གི་བག་ལ་ཉལཾ་དེ་གནསཾ་པ་མི་རིགས་ལ། དེ་ཚེ་དབང་ཤེས་ཀྱང་སྒོམ་སྤོང་གི་བག་ཆགས་དེའི་རྟེན་དུ་མེད་ཅིང་། གཟུགས་ནི་ཡུལ་བདེན་པར་འཛིན་པ་སོགས་ལ་གོམས་འདྲེས་སོང་བ་ཅན་མེད་པས་གཟུགས་ཀྱང་དེའི་རྟེན་དུ་མི་རིགས་ལ། དེའི་རྟེན་ལ་ཀུན་གཞི་ཡང་མི་འདོད་པས་དེ་ཚེ་སྒོམ་སྤང་གི་བག་ཆགས་དེའི་རྟེན་མེད་པར་འགྱུར་རོ་སྙམ་ན་སྐྱོན་མེད་དོ། །དེའི་ཚེ་ང་ཙམ་སྒོམ་སྤང་གི་བག་ལ་ཉལ་གྱི་རྟེན་ཡིན་པའི་ཕྱིར་ཏེ། སྤང་གཉེན་གཞན་སྒོམ་ལཾམ་སྐོར་དང་པོའི་བར་ཆད་མེད་ལམ་གྱི་དུས་སུ་སྒོམ་ལམ་སྐོར་གཉིས་པོའི་སྒོམ་སྤང་གི་བག་ཆགས་བསྒོ་གཞི་དེ་དུས་ཀྱི་ང་ཙམ་དང་། གོང་མའི་སེམས་ཀྱིས་འགོག་པའི་དགེ་སེམས་སོགས་ཀྱི་བག་ཆགས་མི་འཛིན་པས་བསམ་བསྟན་དང་པོའི་དངོས་གཞིའི་ཚེ་འདོད་པའི་ལས་ཉོན་སོགས་ཀྱི་བག་ཆཊ་ཀྱི་རྟེན་དང་པོའི་དངོས་གཞི་རྒྱུད་ཅན་གྱི་གང་ཟག་དེ་འཇོག་པ་གཞན་ལ་ཡང་དེ་བཞིན་གཤེགས་པར་བྱའོ། །ཞེས་གསུངས་པའི་ང་ཙམ་ཞིག་ཅེས་པའི་དོན་ཡོད་པའི་ཕྱིར་ན་མ་ཁྱབ་སྟེ། ཙམ་སྒྲས་མཐོང་ལམ་བར་ཆད་མེད་ལམ་སོགས་སློབ་འཕགས་མཉམ་]བཞག་པའི་རྒྱུད་ལ་སྒོམ་སྤང་གི་བག་ཆགས་བགོ་གཞི་ལ་གང་ཟག་ལས་གཞན་ཡོད་པར་གཅོད་ཀྱི། སྤྱིར་བག་ཆགས་བགོ་གཞི་ལ་སེམས་ཡོད་པར་མི་གཅོད་པའི་ཕྱིར། དེར་ཐལ། མཐོང་ལམ་བར་ཆད་མེད་ལམ་གྱི་ཚེ་ཟག་བཅས་ཀྱི་ཤེས་པ་མངོན་གྱུར་བ་མེད་པ་དང་གཟུགས་དང་ཀུན་གཞི་རྣམས་བག་ཆགས་ཀྱི་རྟེན་མ་ཡིན་པས་བར་ཆད་མེད་ལམ་པ་དེའི་ང་ཙམ་བག་ཆགས་བགོ་གཞིར་བསྟན་པ་ཡིན་གྱི། སྤྱིར་བག་ཆགས་བགོ་གཞི་ལ་ང་ཡིན་པས་ཁྱབ་པར་བསྟན་པ་མ་ཡིན་པའི་ཕྱིར། དེར་ཐལ། བག་ཆགས་བགོ་གཞི་ལ་ང་ཡིན་པས་མ་ཁྱབ་པའི་ཕྱིར། དེར་ཐལ། །འཇུག་འགྲེལ་ལས། སེམས་ཀྱི་རྒྱུད་བག་ཆགས་ཀྱི་གཞིར་གསུངས་པའི་བག་ཆགས་བགོ་གཞིའི་སེམས་རྒྱུད་དེ་ལ་གང་ཟག་དང་སེམས་རྒྱུད་གཉིས་ཕྱེད་དགོས་པའི་ཕྱིར། མ་ཁྱབ་ན། ཁྱབ་པར་ཐལ། རང་རྒྱུད་པའི་ལུགས་ལ་དེ་ལ་གང་ཟག་དང་སེམས་རྒྱུད་གཉིས་ཡོད་ཀྱང་སེམས་རྒྱུད་གང་ཟག་ཏུ་འདོད་པས་བག་ཆགས་བགོ་གཞི་ལ་ང་ཡིན་པས་མ་ཁྱབ་པ་མེད་པར་ལན་བཏབ་ན་རུང་ཡང་། འདིར་ནི་བག་ཆགས་བགོ་གཞིའི་སེམས་རྒྱུད་དེ་ལ་ནི། དེ་ལ་བརྟེན་ནས་བཏགས་པའི་གང་ཟག་གཅིག་དགོས་ཀྱང་། སེམས་རྒྱུད་གང་ཟག་མ་ཡིན་པའི་ཕྱིར། དེར་ཐལ། གདགས་གཞི་དེ་གདགས་ཆོས་མ་ཡིན་པའི་ཕྱིར། རྟགས་སླ། མ་ཁྱབ་འཚམས་ལ་རྟགས་དེར་ཐལ། ཐོག་མ་མེད་པ་ནས་བསགས་པའི་བག་ཆགས་འཛིན་པའི་བགོ་གཞི་ལ་ངའོ་སྙམ་པའི་བློ་ལྷན་སྐྱེས་ཀྱི་དམིགས་ཡུལ་གཅིག་དགོས་ཀྱང་། གནས་སྐབས་ཀྱི་བག་ཆགས་བགོ་གཞི་ལ་སེམས་ཀྱི་རིགས་འདྲའི་རྒྱུད་ཡོད་པའི་ཕྱིར། རྟགས་ཟུར་དང་པོ་གྲུབ་སྟེ། ཐོག་མེད་ནས་ཁམས་གསུམ་གྱི་ཉོན་མོངས་ཐམས་ཅད་ཀྱི་བག་ཆགས་རྒྱུན་མ་ཆད་པར་ཡོད་ཀྱང་། འདོད་པར་སྐྱེ་ཚེ་གོང་མའི་སེམས་མེད་ཅིང་འདོད་སེམས་ཀྱིས་གོང་མའི་ལས་ཉོན་གྱི་བག་ཆགས་མི་འཛིན་པས་དེ་ཚེ་གོང་མའི་ལས་ཉོན་ཀྱི་རྟེན་དུ་འདོད་པའི་ང་ཙམ་འཇོག་དགོས་པ་ལྟ་བུ་ཁམས་གསུམ་སོ་སོའི་བག་ཆགས་རྣམས་སོ་སོའི་སེམས་ཀྱིས་མི་འཛིན་པས་ཁམས་དེ་དང་དེར་སྐྱེ་ཚེ་རང་གི་གོང་འོག་གི་བག་ཆགས་རྣམས་གང་ཟག་དེའི་རྒྱུད་ཀྱི་ང་ཙམ་ལ་བསྒོ་བ་དང་། འཕགས་པའི་མཉམ་བཞག་གི་ཚེ་ཐོག་མེད་ནས་ཡོད་པའི་སྒྲིབ་པའི་ས་བོན་རྣམས་ཀྱི་རྟེན་དུ་ང་ཙམ་འཐད་ཀྱི་དེ་ལས་གཞན་མི་འཐད་པའི་ཕྱིར། དེར་ཐལ། རང་འགྲེལ་ལས། ཐོག་མ་མེད་པའི་འཁོར་བར་དངོས་པོའི་སྟེ་བདེན་འཛིན་གྱི་བག་ཆགས་བཞག་པ་རྣམས་གོང་ནསཾ་གོང་དུ་ཡོངས་སུ་སྨིན་པ་ནི། དངོས་པོ་ལ་མངོན་པར་ཞེན་པ་ལ་འཇོག་ཅེས་དང་། ཞེས་ཐོག་མེད་ནས་བཞག་པའི་བག་ཆགས་ཡོངས་སུ་སྨིན་པ་དེ་དངོས་པོ་ལ་མངོན་པར་ཞེན་པ་ལ་བཞག་པར་བཤད་པའི་བག་ཆགས་བགོ་གཞི་མངོན་པར་ཞེན་པ་དེའི་མཚན་གཞི་ལ་རྗེ་བདག་ཉིད་ཆེན་པོས་ངར་འཛིན་གྱི་མངོན་པར་ཞེན་གཞིའི་དམིགས་ཡུལ་ང་དེ་བཞག་པའི་ཕྱིར། དེར་ཐལ། ཐོག་མེད་ནས་བསགས་པའི་བག་ཆགས་ཀྱི་རྟེན་ལ་སེམས་ཙམ་པས་ཀུན་གཞིར་གྱུར་པའི་ང་གཅིག་འཇོགདབུ་མ་རང་རྒྱུད་པས་ཡིད་ཤེས་སུ་གྱུར་པའི་ང་འཇོག་པ་བཞིན་དུ་ཐལ་འགྱུར་བས་ངར་འཛིན་གྱི་དམིགས་ཡུལ་གྱི་ཕུང་པོ་ལ་བརྟེན་ནས་བཏགས་པའི་ང་ཙམ་ཞིག་འཇོག་པའི་ཕྱིར། རང་འགྲེལ་གྱི་ལུང་དེའི་ཐད་དུ་རྣམ་བཤད་ལས། དེ་ཡང་བག་ཆགས་འཇོག་པའི་གཞི་མེད་པར་མི་རུང་བས་གཞི་དེ་གང་ཡིན་ཞེ་ན། ཇི་ལྟར་ཀུན་གཞི། ཞེས་པ་ནས། དེ་བཞིན་དུ་ལུགས་འདིས་ཀྱང་ངའོ་སྙམ་པ་ཙམ་གྱིས་བློ་ལྷན་སྐྱེས་ཀྱི་དམིགས་པ་དེ་ཉིད་བག་ཆགས་བགོ་པའི་གཞིར་བཞེད་དོ། །ཞེས་གསུངས་པའི་ཕྱིར། གང་ཟག་བག་ཆགས་ཐམས་ཅད་ཀྱི་བགོ་གཞིར་རུང་བ་ནི་འདོད་ཁམས་པའི་གང་ཟག་གི་རྒྱུད་ཀྱི་ང་ལ་ཐོག་མེད་ནས་ཁམས་གསུམ་གྱི་ཆོས་ལ་གོམས་པ་ཡོད་པ་དང་། ཚེ་འདིར་ཡང་གོང་མའི་སྙོམས་འཇུག་དང་ཉོན་མོངས་པ་སོགས་རྒྱུད་ལ་སྐྱེས་ནས་གོམས་རུང་བ་དང་། ཟག་མེད་ལ་ཡང་གོམས་རུང་བས་བག་ཆགས་ཐམས་ཅད་ཀྱི་རྟེན་དུ་འདོད་པའི་གང་ཟག་གི་ང་འཇོག་རུང་བ་ལྟ་བུའོ། །དེ་ཡང་མིའི་རྒྱུད་ཀྱི་ཆ་མ་ཕྱེ་བའི་ང་དེ་གཏན་གྱི་བག་ཆགས་བགོ་གཞིར་ཡིན་གྱི། ཆ་ཕྱེད་བའི་མི་དེ་གཏན་གྱི་བག་ཆགས་བགོ་གཞིར་མི་རུང་སྟེ། གཏན་གྱི་བག་ཆགས་བགོ་གཞི་ནི་ཚེ་རབས་སྔ་ཕྱི་མཐའ་དག་གི་བག་ཆགས་དང་ཁམས་གསུམ་གྱི་བག་ཆགས་མ་ལུས་པའི་བགོ་གཞི་ཡིན་དགོས་ཀྱང་མི་དེ་སྐྱེ་བ་སྔ་མའི་ལྷ་སོགས་ཀྱི་རྒྱུད་ཀྱི་བག་ཆགས་དང་ཚེ་ཕྱི་མའི་དུས་ཀྱི་བག་ཆགས་བགོ་གཞིར་མི་རུང་པའི་ཕྱིར། མི་དེ་རང་རྒྱུད་ཀྱི་ཁམས་གསུམ་གྱི་བག་ཆགས་བགོ་གཞིར་རུང་ངོ་། །དེ་ལ་ཁོ་ན་རེ། སྐབས་འདིར་བག་ཆགས་བགོ་གཞིར་གང་ཟག་འཇོག་པ་དེ་མི་འཐད་པར་ཐལ། སྐབས་འདིར་སེམས་ཀྱི་རིགས་འདྲའི་རྒྱུད་ཁོ་ན་བག་ཆགས་བགོ་གཞིར་བྱེད་དགོས་པའི་ཕྱིར། དེར་ཐལ། རང་འགྲེལ་ལས། འཇོག་བྱེད་གང་གིས་སེམས་ཀྱི་རྒྱུད་འབགས་པར་བྱེད་ཅིང་བགོ་བར་བྱེད་ལ། ཞེས་གསུངས་པའི་ཕྱིར་ན་མ་ཁྱབ་སྟེ། འདིའི་དངོས་བསྟན་གྱི་སེམས་རྒྱུད་དེ་ལ་སེམས་ཡོད་པ་མ་ཟད་གང་ཟག་ཀྱང་ཡོད་པའི་ཕྱིར། དེར་ཐལ། གང་ཟག་སེམས་རྒྱུད་མ་ཡིན་ཀྱང་སེམས་རྒྱུད་ལ་བརྟེན་ནས་བཏགས་པ་ཡིན་པས་གང་ཟག་དང་སེམས་གཉིས་ཀ་ལ་སེམས་ཞེས་བཏགས་ནས་བསྟན་པ་ཡིན་པའི་ཕྱིར། རྣམ་བཤད་ལས། གང་ཟག་བག་ཆགས་བགོ་གཞི་ཡིན་ན་འོ་ན་འཇུག་འགྲེལ་ལས། སེམས་ཀྱི་རྒྱུན་བག་ཆགས་ཀྱི་གཞིར་གསུངས་པ་དེ་ཇི་ལྟར་ཡིན་ཞེ་ན། ང་ཙམ་དེ་ཉིད་རྣམ་ཤེས་ལ་བརྟེན་ནས་བརྟགས་པ་ཡིན་པས་ང་དེ་ལས་སེམས་ཀྱི་རྒྱུད་ཅེས་ཀྱང་བྱས་ལ། ཞེས་དང་། རྩ་ཤེས་ཊིཀ་ཆེན་ལས། སྐྱོན་མེད་དེ། གང་ཟག་དེའི་སེམཾས་ཀྱི་གཟུགས་མཐོང་བས་གང་ཟག་དེ་གཟུགས་མཐོང་བ་པོར་འཇོག་པ་མི་འགོལ་བར་གཉིས་ཀཾ་མཐོང་བ་པོར་འཇོག་ཆོག་པ་ལྟར། དེའི་ཤེས་རྒྱུད་བག་ཆགས་བགོ་པའི་གཞི་ཡིན་པ་དང་། དེ་ལ་བཏགས་པའི་གང་ཟག་བག་ཆགས་ཀྱི་གཞིར་འཇོག་པ་གཉིས་མི་འགལ་བའི་ཕྱིར་རོ། །ཞེས་གསུངས་པའི་ཕྱིར་རོ། །གོང་གི་རྟགས་ཟུར་གཉིས་པ་གནས་སྐབས་ཀྱི་བག་ཆགས་བགོ་གཞི་ལ་སེམས་ཀྱི་རིགས་རྒྱུན་ཡང་ཡོད་པར་ཐལ། རྣམབཤད་ལས། འགྲེལ་བར་བག་ཆགས་བགོ་གཞིའི་སེམས་རྒྱུད་ལ་གང་ཟག་དང་སེམས་ཀྱི་རིགས་འདྲ་གཉིས་བཀྲལ་ཏུ་ཡོད་པའི་ནང་གི་སེམས་ཀྱི་རིགས་འདྲ་ལ་སེམས་དེའི་རྒྱུད་ཅེས་བཀྲལ་བའི་ཕྱོགས་ལྟར་ན། སེམས་རྒྱུད་དེ་ཡང་རེས་འགའ་བའི་བག་ཆགས་བགོ་བོའི་གཞིར་འགྱུར་རོ། །ཞེས་གསུངས་པའི་ཕྱིར། འདི་ནི་འདོད་སེམས་ཞེས་དང་དགེ་པོའི་སེམས་དང་། ལུང་མ་བསྟན་གྱི་དང་། ཟག་ཟས་ཀྱི་སེམས་ཞེས་བྱེ་བྲག་ཏུ་ཕྱེ་བ་རྣམས་ཡིན་ཏེ། དེ་འདྲའི་ཁྱད་པར་མ་ཕྱེ་བར་སྤྱིར་ཐོག་མེད་ནས་འོངས་པའི་སེམས་ཞེས་ཆ་མ་ཕྱེ་བའི་སྤྱི་ཙམ་དེ་གཏན་གྱི་བག་ཆགས་ཀྱི་གཞིར་རུང་བའི་ཕྱིར་ཏེ། ཟག་མེད་མཉམ་བཞག་ཡང་ཟག་མེད་སེམས་ཀྱིས་བག་ཆགས་ཙམ་བགོ་གཞི་ཡིན་པ་སོགས་ཐོག་མེད་ནས་བརྒྱུད་དེ་འོང་བའི་ཤེས་པ་ལ་བག་ཆགས་ཅི་རིགས་དང་མི་ལྡན་པ་མེད་པས་ན། བགོ་བྱའི་བག་ཆགས་ལ་ཡང་ཆ་མ་ཕྱེས་ལ་བསྒོ་གཞིའི་སེམས་ལའང་ཆ་མ་ཕྱེ་བས་གཉིས་ཀ་སྤྱི་ཙམ་པའི་བག་ཆགས་གཏན་དུ་བགོ་གཞིའི་སེམས་རྒྱུད་ཡོད་པའི་ཕྱིར་ཏེ། ཆ་ཕྱེ་ནས་བཤད་པའི་མཐོང་ལམ་མཉམ་བཞག་གིས་དུས་སུ་སྒྲིབ་པའི་བག་ཆགས་སྒོ་གཞིའི་སེམས་མེད་པ་སོགས་འབྱུང་བས་བག་ཆགས་ལ་ཆ་ཕྱེ་མ་ཕྱེ་གང་གི་སྐབས་ཀྱི་གཏན་གྱི་བག་ཆགས་བགོ་གཞི་ལ་གང་ཟག་འཇོག་དགོས་པ་ལ་གང་ཟག་དེ་ཡང་ཆ་མ་ཕྱེ་བ་དེ་འཇོག་དགོས་པའི་ཕྱིར་རོ། །རྣམ་བཤད་ཀྱི་ལུང་དེ་ལ་ཁོ་ན་རེ། བག་ཆགས་བསྒོ་གཞིའི་གང་ཟག་ལ་གཏན་གྱི་བསྒོ་གཞིས་ཁྱབ་པ་དང་། བག་ཆགས་བསྒོ་གཞིའི་སེམས་རྒྱུད་ལ་རེས་འགལ་པའི་བསྒོ་གཞིས་ཁྱབ་པར་ཐལ། རྣམ་བཤད་ཀྱི་ལུང་དེའི་ཕྱིར་ན། མ་ཁྱབ། འདོད་ན། འོ་ན། ཐེག་ཆེན་སེམས་བསྐྱེད་ཀྱི་བག་ཆགས་བསྒོ་གཞིའི་མི་ཡིན་པའི་ཆ་ཆོས་ཅན། སེམས་བསྐྱེད་ཀྱི་གཏན་གྱི་བག་ཆགས་བསྒོ་གཞི་ཡིན་པར་ཐལ། སེམས་བསྐྱེད་ཀྱི་བག་ཆགས་བསྒོ་གཞིའི་གང་ཟག་ཡིན་པའི་ཕྱིར། ཁྱབ་པ་ཁས། འདོད་ན། ཐེག་ཆེན་སེམས་བསྐྱེད་ཀྱི་བག་ཆགས་བགོ་གཞིའི་མི་ཡིན་པའི་ཆ་ཆོས་ཅན། ཁྱོད་གཏན་དུ་མི་ལྡོག་པར་ཐལ། ཁྱོད་གཏན་གྱི་བག་ཆགས་བསྒོ་གཞི་ཡིན་པའི་ཕྱིར། འཁོར་གསུམ། འདོད་ན། ཁྱོད་འགྲོ་བ་གཞན་དུ་སྐྱེ་མི་སྲིད་པར་ཐལ། ཁྱོད་མི་ཡིན་པ་གཏན་དུ་མི་ལྡོག་པའི་ཕྱིར་རོ། །གཞན་ཡང་གང་ཟག་གི་གདགས་གཞིའི་སེམས་རྒྱུད་ལ་ཐོག་མེད་ནས་འོངས་པ་ཞིག་མེད་པར་ཐལ། སེམས་རྒྱུད་ཡིན་ན་རེས་འགའ་བའི་སེམས་ཡིན་པས་ཁྱབ་པར་འདོད་པ་གང་ཞིགཐོག་མེད་ནས་བག་ཆགས་བསྒོས་པའི་སེམས་ཡོད་ཀྱང་དེ་བསྒོས་པའི་སེམས་རྒྱུད་མེད་པའི་ཁྱད་པར་ནི་མི་འཐད་པའི་ཕྱིར། ཁྱབ་སྟེ། གདགས་གཞི་སེམས་ལ་ཐོག་མེད་ནས་འོངས་པ་ཞིག་མི་སྲིད་ན་གདགས་ཆོས་གང་ཟག་ལ་ཡང་ཐོག་མེད་ནས་འོངས་པ་ཞིག་མི་སྲིད་པས་ཁྱབ་པའི་ཕྱིར། རྩ་བར་འདོད་ན། རྣམ་ཤེས་རྒྱུན་ཆད་མ་མྱོང་བ་མ་ཡིན་པར་ཐལ་བ་དང་། སེམས་མེད་པའི་གང་ཟག་ཡོད་པར་ཐལ་ལོ། །སེམས་རྒྱུད་ལ་ཐོག་མེད་ནས་འོངས་པ་ཞིག་མེད་ན་བར་སྐབས་སུ་རྣམ་ཤེས་རྒྱུན་ཆད་དགོས་པའི་ཕྱིར་རོ། །ལུགས་འདིའི་གཟུགས་མེད་ཀྱི་གང་ཟག་སོགས་ལ་སེམས་ཡིན་པར་གྱུར་པའི་གང་ཟག་མེད་པས་གཟུགས་མེད་དང་པོ་གསུམ་གྱི་རྒྱུད་ལ་ཟག་མེད་ཀྱི་སེམས་མངོན་དུ་གྱུར་ཚེ་གཟུགས་མེད་དུ་གཏོགས་པའི་སེམས་གཞན་མེད་ཀྱང་གཟུགས་མེད་ཀྱི་འགྲོ་བ་ལྡོག་པ་དང་། སྲིད་རྩེའི་འཕགས་པས་ཅི་ཡང་མེད་ཀྱི་སར་གཏོགས་པའི་ཟག་མེད་ཀྱི་སེམས་མངོན་དུ་གྱུར་ཚེ་སྲིད་རྩེ་དང་ཅི་ཡང་མེད་གཉིས་ཀའི་སས་བསྡུས་པའི་འགྲོ་བ་ལྡོག་པར་མི་འགྱུར་ཏེ། དེ་ཚེ་འཕགས་པ་དེ་དག་གི་རྒྱུད་ལ་གཟུགས་མེད་རང་རང་གི་སས་བསྡུས་པའི་ལས་ཀྱིས་འཕགས་པའི་ང་ཡོད་པ་གང་ཞིགང་དེ་ལ་སེམས་ཡིན་པར་གྱུར་པ་མེད་པའི་ཕྱིར་རོ། །བག་ཆགས་ཀྱི་དོན་ལ་ཁ་ཅིག་ན་རེ། བག་ཆགས་ཡིན་ན། རང་འགྲེལ་ལས། བདེན་འཛིན་སོགས་བག་ཆགས་འཇོག་བྱེད་གང་གིས་སེམས་ཀྱི་རྒྱུད་འབག་པར་བྱེད་ཅིང་བྱེད་ཅིང་བསྒོ་བར་བྱེད་ལ། དེ་ནས་འབགས་པ་དེ་སེམས་རྒྱུད་ལ་རྒྱུན་མི་འཆད་པར་རྗེས་སུ་བགྲོད་པ་སྟེ་རྒྱུན་གནས་པར་བྱེད་པ་དེ་ནི་བག་ཆགས་དེ། ཉོན་མོངས་པའི་མུར་ཐུག་པ་དང་། ྋགོམས་པ་དང་། རྩ་བར་དང་། བག་ཆགས་ཞེས་བྱ་བ་ནི་ཉོན་མོངས་པའི་བག་ཆགས་རྣམ་གྲངས་དག་གོ། ཞེས་པའི་དངོས་བསྟན་གྱི་བག་ཆགས་ཡིན་པས་ཁྱབ་ཟེར་བ་དང་། ལ་ལས་མ་སྒྲིབ་ལུང་མ་བསྟན་གྱི་བག་ཆགས་དེ་གཞུང་དེས་མ་བསྟན་སྙམ་ནས་སྔ་མ་ལྟར་མ་ཁྱབ་ཀྱང་འཁོར་བས་བསྡུས་པའི་དགེ་བ་དང་ཉོན་མོངས་པ་གང་རུང་གི་བག་ཆགས་ཡིན་ན་གཞུང་དེའི་དངོས་སུ་བསྟན་ཚུལ་ལྟར་བཞག་པའི་བག་ཆགས་ཡིན་པས་ཁྱབ་ཟེར། དང་པོ་ལ། དགེ་བའི་ལས་ཀྱི་བག་ཆགས་ཆོས་ཅན། གཞུང་དེའི་དངོས་བསྟན་གྱི་བག་ཆགས་ཡིན་པར་ཐལ། བག་ཆགས་ཡིན་པའི་ཕྱིར། ཁྱབ་པ་ཁས། འདོད་ན། དེ་ཉོན་མོངས་པའི་བག་ཆགས་ཡིན་པར་ཐལ། འདོད་པའི་ཕྱིར། ཁྱབ་སྟེ། གཞུང་དེའི་དངོས་བསྟན་གྱི་བག་ཆགས་ལ་ཉོན་མོངས་པའི་བག་ཆགས་ཀྱི་ཁྱབ་པའི་ཕྱིར། རང་འགྲེལ་ལས། ཉོན་མོངས་པའི་མུར་ཐུག་པ་དང་ཞེས་སོགས་གསུངས་པའི་ཕྱིར། དེ་ཉོན་མོངས་པའི་བག་ཆགས་ཡིན་པར་འདོད་མི་ནུས་ཏེ། ཆོས་ཅན་དེའི་ཕྱིར། གཉིས་པ་ལ། གཏི་མུག་གི་ས་བོན་ཉོན་སྒྲིབ་ཆོས་ཅན། གཞུང་དེའི་དངོས་སུ་བསྟན་ཚུལ་ལྟར་བཞག་པའི་བག་ཆགས་ཡིན་པར་ཐལ། ཉོན་མོངས་པའི་བག་ཆགས་ཡིན་པའི་ཕྱིར། འདོད་ན། དེ་ཆོས་ཅན། ཁྱོད་སེམས་རྒྱུད་ལ་བསྒོ་བྱེད་ཀྱི་ཉོན་མོངས་པ་ས་བོན་དང་བཅས་པ་སྤངས་ཀྱང་མི་ལྡོག་པའི་བག་ཆགས་ཡིན་པར་ཐལ། ཁྱོད་གཞུང་དེའི་དངོས་སུ་བསྟན་པ་ལྟར་བཞག་པའི་བག་ཆགས་ཡིན་པའི་ཕྱིར། འདོད་མི་ནུས་ཏེ། ཁྱོད་ཉོན་སྒྲིབ་ཡིན་པའི་ཕྱིར། ཁྱབ་སྟེ། ཉོན་མོངས་པའི་བག་ཆགས་ལ་ས་བོན་གྱི་ངོ་བོར་གྱུར་པའི་བག་ཆགས་དང་། ས་བོན་ཟད་ཀྱང་མི་ལྡོག་པའི་དྲི་མའི་ངོ་བོར་གྱུར་པའི་བག་ཆགས་གཉིས་ཡོད་པ་ལས། གཞུང་དེའི་དངོས་བསྟན་གྱི་བག་ཆགས་ལ་ཕྱི་མ་ཁོ་ནས་ཁྱབ་པའི་ཕྱིར། རང་འགྲེལ་ལས། བག་ཆགས་དེ་ཡང་སངས་རྒྱས་ཁོ་ན་ལ་ལྡོག་པར་འགྱུར་གྱི། ཞེས་དང་། བག་ཆགས་ཞེས་བྱ་བ་ནི་རྣམ་གྲངས་དག་གོ། དེ་ནི་ཟག་པ་མེད་པའི་ལམ་གྱིས་ཉོན་མོངས་པ་སྤུངས་སུ་ཟིན་ཀྱང་ཉན་ཐོས་དང་རང་སངས་རྒྱས་ཐམས་ཅད་ཀྱིས་སྤང་བར་མི་ནུས་ཏེ། ཡོན་ཏན་ཕྲ་མོ་དམིགས་པ་བཞིན་ནོ། །ཞེས་གསུངས་པའི་ཕྱིར། གཞན་ཡང་བག་ཆགས་ཡིན་ན་ལུང་མ་བསྟན་ཡིན་པས་ཁྱབ་པར་ཐལ། བག་ཆགས་ཡིན་ན་གཞུང་འདིས་དངོས་བསྟན་གྱི་བག་ཆགས་ཡིན་པས་ཁྱབ་པའི་ཕྱིར། རྟགས་ཁས། ཁྱབ་སྟེ། གཞུང་འདིའི་དངོས་བསྟན་གྱི་བག་ཆགས་ལ་ལུང་མ་བསྟན་ཁོ་ན་ལས་དགེ་མི་དགེ་གང་ཡང་མེད་པའི་ཕྱིར། དེར་ཐལ། གཞུང་འདིའི་དངོས་བསྟན་གྱི་བག་ཆགས་དེ་དགྲ་བཅོམ་པས་ཀྱང་མ་སྤངས་པ་གང་ཞིགདགྲ་བཅོམ་པའི་རྒྱུད་ཀྱི་དུག་གསུམ་གྱི་བག་ཆགས་དེ་སྒྲིབ་པ་ཡིན་ཀྱང་མི་དགེ་བ་མ་ཡིན་པའི་ཕྱིར། དེར་ཐལ། དགྲ་བཅོམ་པ་ལ་ལས་གསར་བ་མེད་པའི་ཕྱིར། ཁྱབ་སྟེ། དུག་གསུམ་གྱི་ས་བོན་མི་དགེ་བ་རྒྱུད་ལ་ཡོད་ན་རྒྱུ་དེ་ལས་མི་དགེ་བའི་བློ་སྐྱེ་སྲིད། དེ་སྐྱེ་ན་མི་དགེ་བའི་ལས་བསགས་པ་འབྱུང་པའི་ཕྱིར་རོ། །རྩ་བར་འདོད་ན། འཕེན་བྱེད་དགེ་བའི་ལས་དང་ཚར་གཅིག་པའི་བཅུ་པ་སྲིད་པའི་རྟེན་འབྲེལ་ཆོས་ཅན། ལུང་མ་བསྟན་ཡིན་པར་ཐལ། བག་ཆགས་ཡིན་པའི་ཕྱིར། ཁྱབ་པ་ཁས། རྟགས་གྲུབ་སྟེ། བཅུ་པ་སྲིད་པའི་རྟེན་འབྲེལ་དེ་ལས་ཡིན་པར་གསུངས་པ་ནི་བག་ཆགས་ལ་དགོངས་པ་ཡིན་པའི་ཕྱིར། དབྱིག་གཉེན་གྱི་རྟེན་འབྲེལ་མདོ་འགྲེལ་ལས། ལས་ལ་ནི་གནས་སྐབས་གཉིས་ཡོད་པ་ཡིན་ཏེ། དཔེར་ན་སྲོག་གཅོད་ཀྱི་ལས་མ་འགག་པའི་རང་གི་ངོ་བོ་དང་། དེའི་བག་ཆོགས་ལྟེ་བུ། རང་གི་ངོ་བོའི་གནས་སྐབས་དང་། བག་ཆགས་ཀྱི་གནས་སྐབས་སོ། །སེམས་ཀྱི་རྒྱུད་ལ་བག་ཆགས་ཀྱི་བྱེ་བྲག་ཞིག་སྲོག་གཅོད་ལ་སོགས་པའི་ལས་དེ་ལས་སྐྱེས་པ་ཡོད་པ་དེ་ལ་ཡང་ལས་ཀྱི་མིང་འཐོབ་སྟེ། ཞེས་པ་ནས། ལེན་པའི་རྐྱེན་གྱིས་སྲིད་པ་ཞེས་བརྗོད་པ་དེའི་ཚེ་ནི་ལས་དེའི་བག་ཆགས་ཀྱི་གནས་སྐབས་ལ་སྲིད་པའི་མིང་འཐོབ་པ་ཡིན་ནོ། །ཞེསཾ་གསུངས་པའི་ཕྱིར། འདི་ཙམ་དབུ་སེམས་ཀུན་མཐུན་ནོ། །གོང་དུ་ཁྱབ་པ་ཁས་མཚམས་ལ་འདོད་མི་ནུས་ཏེ། དགེ་བ་ཡིན་པའི་ཕྱིར། དེར་ཐལ། འབྲེལ་བའི་དགེ་བ་ཡིན་པའི་ཕྱིར། དེར་ཐལ། དགེ་བའི་བག་ཆགས་ས་བོན་གྱི་ངོ་བོར་གནས་ཤིང་རྐྱེན་གཞན་གྱི་མ་བཅོམ་ཞིང་རྣམ་སྨིན་འབྱིན་ངེས་དེ་ཡིན་པའི་ཕྱིར། འདིས་ནི་ལས་འགག་པ་ལ་དགེ་བ་འཇོག་ལུགས་ཀྱང་ཤེས་པར་བྱའོ། །༈གཉིས་པ་རང་ལུགས་བཞག་པ་ལ། རང་ལུགས་བཞག་ཏུ་ཡོད་དེ། དུས་གསུམ་གྱི་རྣམ་བཞག་ཐུན་མོངས་མ་ཡིན་པ་འཇོག་ཚུལ་དང་། ཞིག་པ་སོགས་དངོས་པོར་སྒྲུབ་པ་དང་། .ཞིག་པའི་སྟེང་ནས་ཀྱང་དགེ་སོགས་གསུམ་འཐད་ཚུལ་དང་། ལས་ཀྱི་བག་ཆགས་བགོ་གཞིའི་ཁྱད་པར་རྣམས་ཡོད་པའི་ཕྱིར། དང་པོ་ལ་འདས་པ་དང་། མ་འོངས་པ་དང་། ད་ལྟ་བ་གསུམ་ལས། དང་པོ་ནི། དངོས་པོ་གཞན་ཞིག་སྐྱེས་ཟིན་ཞིག་པའི་ཆ་དེ། འདིས་པའི་མཚན་ཉིད། མཚན་གཞི་ནི་མྱུ་གུ་ཞིག་པ་ལྟ་བུ་ཡིན་ཏེ། དེ་སྐད་དུ་བརྒྱ་པའི་འགྲེལ་བ་ལས། འདས་པ་ནི་དེ་ཉིད་ལས་འདས་པའོ། །ཞེས་གསུངས་པའི་ཕྱིར། ཁྱབ་སྟེ། དེ་ཉིད་ཅེས་པ་ད་ལྟ་བ་ལ་བྱེད་པ་ཡིན་པས་འདས་པ་ནི་ད་ལྟ་བ་དེ་ཉིད་ཞིག་པའོ། །ཞེས་པ་ཡིན་པའི་ཕྱིར། གཉིས་པ་མ་འོངས་པ་ནི། དངོས་པོ་གཞན་ཞིག་རང་སྐྱེད་བྱེད་ཀྱི་རྒྱུ་ཡོད་ཀྱང་རྐྱེན་མ་ཚང་བས་མ་སྐྱེས་པའི་ཆ་དེ། མ་འོངས་པའི་མཚན་ཉིད། མཚན་གཞི་ནི་དཔེར་ན། མྱུ་གུ་མ་འོངས་པ་ལ་རྒྱུ་ཡོད་ཀྱང་ད་ལྟ་བའི་དུས་སུ་མ་སླེབས་པ་ལྟ་བུ་ཡིན་ཏེ། བརྒྱ་པའི་འགྲེལ་བ་ལས། དེ་ལ་མ་འོངས་པ་ནི་ད་ལྟར་བྱུང་བའི་དུས་སུ་མ་བྱིན་པའོ། །ཞེས་གསུངས་པའི་ཕྱིར་རོ། །གསུམ་པ་ད་ལྟར་བ་ནི། དངོས་པོ་གཞན་ཞིག་པའི་ཆ་དང་དངོས་པོ་གཞན་མ་འོངས་པའི་ཆ་གང་ཡང་མ་ཡིན་ཞིང་སྐྱེས་ལ་མ་འགག་པ་དེ། ད་ལྟར་བའི་མཚན་ཉིད། མཚན་གཞི་ནི་མྱུ་གུ་སྐྱེས་པ་ལྟ་བུ་ཡིན་ཏེ། བརྒྱ་པའི་འགྲེལ་བ་ལས། ད་ལྟར་བྱུང་བ་ནི་སྐྱེས་ལ་མ་འགག་པའོ། །ཞེས་གསུངས་པའི་ཕྱིར། ད་ལྟར་བའི་མཚན་ཉིད་ལ་དངོས་པོ་གཞན་ཞིག་པའི་ཆ་དང་མ་འོངས་པའི་ཆ་མ་ཡིན་ཞེས་ཟུར་གཉིས་གསུངས་པ་ལུགས་འདིར་ཞིག་པ་ཡང་རང་གི་ངོ་བོར་སྐྱེས་པ་དང་། རང་གི་ངོ་བོ་མ་འགག་པ་ཡིན་ཀྱང་དངོས་པོ་གཞན་འགག་པ་ཡིན་པས་དེ་གཅོད་ཕྱིར་ཟུར་དང་པོ་དང་། མ་འོངས་པ་ཡང་རང་གི་ངོ་བོ་སྐྱེས་ཟིན་ཡིན་ཀྱང་དངོས་པོ་གཞན་ཞིག་མ་སྐྱེས་པ་ཡིན་པས་མ་འོངས་པ་གཅོད་ཕྱིར་ཟུར་ཕྱི་མ་གསུངས་པ་ནི་གསལ་བར་མཛད་པ་ཡིན་གྱི་འདས་པ་ཡང་རང་གི་ངོ་བོ་མ་འགག་པ་ཡིན་ཀྱང་སྤྱིར་འགག་པ་ཡིན་པ་དང་། མ་འོངས་པ་ཡང་རང་གི་ངོ་བོ་སྐྱེས་པ་ཡིན་ཀྱང་སྤྱིར་མ་སྐྱེས་པའི་ཆ་ཡིན་པས། སྐྱེས་ལ་མ་འགག་པ་ད་ལྟར་བའི་མཚན་ཉིད་དུ་བཞག་ཀྱང་ཆོག་པ་ནི་སྔར་བཤད་ཟིན་པ་ལྟར་རོ། །དུས་གསུམ་གྱི་གཙོ་ཕལ་ཡོད་དེ། ད་ལྟར་བ་དེ་རང་ཉིད་སྐྱེས་ལ་མ་ཞིག་པ་ཁོ་ན་ཡིན་པས་གཙོ་བོ་དང་འདས་པ་མ་འོངས་པ་གཉིས་ཀྱི་ངོ་བོ་ནི་རིམ་པ་བཞིན་ད་ལྟར་བ་ཞིག་པ་དང་། ད་ལྟར་བ་མ་སྐྱེས་པ་ཡིན་པའི་སྒོ་ནས་འཇོག་དགོས་པས་ཕལ་བ་ཡིན་པའི་ཕྱིར། བརྒྱ་པའི་འགྲེལ་བ་ལས་ད་ལྟར་བ་ནི། ཞེས་གསུངས་པའི་ཕྱིར་རོ། །དེ་ལྟར་ཡིན་ན་ཡང་དུས་གསུམ་ཕན་ཚུན་གཅིག་ལ་གཅིག་ལྟོས་པ་དང་། གཅིག་གི་རྣམ་པ་འཆར་བ་ལ་གཞན་གཉིས་ཀྱི་རྣམ་པ་འཆར་དགོས་པ་ལ་ཁྱད་པར་མེད་དེ། དེ་ལྟར་སྔར་བཤད་ཟིན་པའི་ཕྱིར། བརྒྱ་པའི་འགྲེལ་བ་ལས། དེ་མེད་ན་ནི་ད་ལྟར་བ་གང་དུ་མ་འོངས་པ་ལས་ཏེ་ད་ལྟར་བའི་དུས་སུ་མ་འོངས་པ་ལ་ལྟོས་ནས་མ་སྐྱེས་པའི་མྱུ་གུ་འདི་མ་འོངས་པ་ཉིད་དུ་འགྱུར་བ་ཡིན་ཏེ། དུས་གཞན་གཉིས་ཀྱི་རྣམ་པར་བཞག་པ་ལ་ཡང་རང་ལས་གཞན་པའི་དུས་གཉིས་ཀའི་རྣམ་པ་ཤར་དགོས་པ་ནི་མ་འོངས་པ་དེ་དང་འདྲ་བར་སྦྱར་བར་བྱའོ། །ཞེས་གསུངས་པའི་ཕྱིར་རོ། །། གཉིས་པ་ཞིག་པ་དངོས་པོར་སྒྲུབ་པ་ནི། མྱུ་གུ་ལ་ད་ལྟར་བས་ཁྱབ་པ་དང་། མྱུ་གུ་ཞིག་པ་འདས་པ་དང་། མྱུ་གུ་མ་སྐྱེས་པ་མ་འོངས་པ་ཡིན་པར་འདོད་པ་ལ་བྱེ་བྲག་སྨྲ་བ་མ་གཏོགས་གྲུབ་མཐའ་གཞན་གསུམ་མཐུན་ལ། འོན་ཀྱང་ངོ་བོའི་ཁྱད་པར་ལ་བཞེད་པ་མི་མཐུན་ཏེ། རང་རྒྱུད་པ་སོགས་ཀྱིས་འདས་མ་འོངས་གཉིས་རིམ་བཞིན་མ་ཞིག་པ་དང་སྐྱེས་པ་བཅད་ཙམ་གྱི་མེད་དགག་ཏུ་འདོད་པས་དངོས་མེད་དང་། ཐལ་འགྱུར་བས་ཞིག་པས་མ་ཞིག་པ་གཅོད། མ་འོངས་པས་སྐྱེ་རྒྱུ་ཞིག་བཅད་ཀྱང་དགག་བྱ་གཉིས་བཅད་ཙམ་ལ་འཇོག་པ་མ་ཡིན་པར་བཅད་པའི་ཆར་གྱུར་པའི་དངོས་པོ་གཞན་ཞིག་འཕེན་པར་འདོད་པས་འདས་མ་འོངས་གཉིས་མ་ཡིན་དགག་གི་དངོས་པོར་འདོད་པའི་ཕྱིར། དེར་ཐལ། མྱུ་གུ་ཞིག་པ་ཞེས་པའི་སྒྲས་མྱུ་གུ་ཞིག་པ་མྱུ་གུ་ལ་བརྟེན་ནས་འབྱུང་བ་འཕེན། མྱུ་གུ་མ་འོངས་པ་ཞེས་པའི་སྒྲས་མྱུ་གུ་མ་འོངས་པ་ལ་མྱུ་གུ་སྐྱེ་བའི་རྐྱེན་མ་ཚང་བས་རེ་ཞིག་མ་སྐྱེས་ལ་རྐྱེན་ཚང་ན་སྐྱེ་བ་འཕེན་པའི་ཕྱིར་རོ། །ཡང་ན་མྱུ་གུ་མ་འོངས་པ་ཞེས་པའི་སྒྲས་མྱུ་གུ་མ་འོངས་པ་ལ་མྱུ་གུ་སྐྱེ་བའི་རྐྱེན་མ་ཚང་བའི་དངོས་པོ་ཡིན་པར་འཕེན་པ་འདི་ཟླ་བ་དང་རྗེ་གཉིས་ཀའི་དགོངས་པ་ཡིན་པའི་ཕྱིར། རྣམ་བཤད་ལས། ལུགས་དང་པོ་ནི། མྱུ་གུ་ལྟ་བུའི་དངོས་པོ་གཅིག་ཞིག་པ་ན། མྱུ་གུའི་ཆ་ཤས་ཀྱི་དངོས་པོ་ནི་ལོག་ལ། དེ་ཚེ་མྱུ་གུ་ཞིག་པ་དེས་མྱུ་གུ་ལས་གཞན་པ་བུམ་པཾ་ལཾ་སོགོས་པའི་དངོས་པོ་གཞན་གང་ཡང་མ་ཐོབ་པ་སྟེ་གཞན་གང་དུ་མི་གྱུར་པས། ཞིག་པོ་དེ་དངོས་པོ་གཏན་མིན་པར་འདོད་དེ། ཞེས་དང་། སྐད་ཅིག་དང་པོ་དུས་གཉིས་པར་ཞིག་པོ་ནི་དངོས་སུ་དགག་བྱ་བཅད་ནས་རྟོགས་དགོས་པས་དགག་པ་ནི་ཡིན་ལ། མེད་དགག་ནི་མ་ཡིན་པས་མ་ཡིན་དགག་སྟེ། ཞིག་རྒྱུ་དེ་བཅད་པ་ཙམ་མིན་གྱི་དེ་བཅད་པའི་དངོས་པོ་ཞིག་འཕངས་པའི་ཕྱིར་དང་། ཞེས་དང་། རིགས་པ་དྲུག་ཅུ་པ་ལས། རྒྱུ་ཟད་ཉིད་ལས་ཞིག་པ་ནི་ཟད་པ་ཞེས་བྱར་དམིགས་པ་སྟེ། མཆན། ལས་ནི་སོགས་སྔར་དྲངས་པའི་རྩ་འགྲེལ་ལས་དེ་ལྟར་བཤད་པའི་ཕྱིར་རོ། །དུས་གསུམ་ནི། དངོས་པོ་རང་རང་གི་ད་ལྟར་བ་ལ་ལྟོས་ནས་བཞག་དགོས་ཀྱི། འཇོག་མཁན་གང་ཟག་གི་སྒོ་ཁོ་ནས་འཇོག་མི་རུང་སྟེ། གང་ཟག་ཁོ་ན་ལ་ལྟོས་ནས་འཇོག་ན་སྐྱེ་བ་སྔ་མའི་གང་ཟག་འདས་པ་དང་ད་ལྟར་བའི་གང་ཟག་ད་ལྟར་སོགས་སུ་འཇོག་དགོས་ཀྱང་གང་ཟག་མ་ཡིན་པའི་བུམ་པ་སོགས་ལ་ལྟོས་ནས་དུས་གསུམ་འཇོག་ཏུ་མེད་ན་གང་ཟག་གཅིག་ཁོ་ནས་དུས་གསུམ་གྱི་དུས་གསུམ་སོ་སོའི་གོ་ཆོད་ལ། བུམ་པ་སོགས་དངོས་པོ་གཞན་གྱི་དུས་གསུམ་གྱིས་དུས་གསུམ་སོ་སོའི་གོ་མི་ཆོད་པར་འཇོག་པ་སྐུར་འདེབས་སུ་འགྱུར་བའི་ཕྱིར་རོ། །ལྷག་མ་རྣམས་བཤད་ཟིན་ཏོ། །༈གསུམ་པ་ཞིག་པའི་སྟེང་ནས་ཀྱང་དགེ་སོགས་གསུམ་འཐད་པར་སྒྲུབ་པ་ནི། སྐབས་འདིར་ཀུན་གཞི་དང་། བུ་ལོན་གྱི་དཔང་རྒྱ་ལྟ་བུ་ཆུད་མི་ཟ་བ་ཞེས་བྱ་བ་ལས་དང་གང་ཟག་ལས་རྫས་ཐ་དད་པའི་ལྡན་མིན་དང་། ལས་དེ་གང་ཟག་དེ་ལ་ལྡན་བྱེད་ཁལ་ཐག་ལྟ་བུའི་ཐོབ་པ་དང་། ལས་དེ་བསགས་ནས་རྣམ་སྨིན་མ་མྱོང་བར་དུ་ལས་ཀྱི་བག་ཆགས་བསྒོ་གཞིའི་རྣམ་ཤེས་ཡིན་བཞིན་པའི་སེམས་ཀྱི་རྒྱུད་རྣམས་ཁས་མ་བླངས་ཀྱང་། ལས་འབྲས་ཀྱི་འབྲེལ་བ་ཤིན་ཏུ་འཐད་དེ། ལས་རང་བཞིན་གྱིས་འགག་ན་ལས་ཞིག་པ་ན་ལས་ཀྱི་རྒྱུན་ཞིག་པ་ཙམ་ཡང་མེད་དགོས་པ་ནི་གོང་དུ། བདེན་པ་གཉིས་སུའང་རང་བཞིན་ཞེས་སོགས་ཀྱི་སྐབས་སུ་བཤད་པ་ལྟར་ཡིན་ཞིང་། རང་བཞིན་གྱིས་མི་འགག་པར་ལས་འགག་པར་སྣང་ཙམ་ཡིན་ན་ལས་ཞིག་པ་དེ་ལས་རྣམ་སྨིན་འབྱུང་བར་ཡང་སྣང་ལ། སྣང་བ་དེ་ཙམ་གྱིས་ཀྱང་ཆོག་པ་གང་ཞིགདེས་ན་ལས་ནི་རང་བཞིན་གྱིས་མི་འགག་པས་ན་ལས་ཞིག་པའི་སྟེང་ནས་ལས་དགེ་སྡིག་གང་ཡིན་དེ། འཐད་པའི་ཕྱིར། རྟགས་ཟུར་ཕྱི་མ་དེར་ཐལ། ལས་ཞིག་ནས་བག་ཆགས་ཙམ་ལས་མེད་ཀྱང་རྣམ་སྨིན་མ་ཟད་པའི་ལས་དགེ་བའི་ཞིག་པ་དགེ་པ་དང་། རྣམ་སྨིན་མ་ཟད་པའི་ལས་མི་དགེ་བའི་ཞིག་པ་མི་དགེ་བ་ཡིན་པའི་ཕྱིར། དགེ་བའི་ལས་ལ་བརྟེན་ནས་བྱུང་བའི་དགེ་བའི་ལས་ཞིག་པ་དགེ་བ་ཡིན་པ་ནི་དཔེར་ན་འཕེན་བྱེད་དགེ་བའི་ལས་བསགས་ནས་འགག་ལ། དེ་ནས་དེ་ལ་བརྟེན་ནས་བྱུང་བའི་སྲེད་ལེན་གྱི་གསོས་མ་བཏབ་པའི་ལས་དེའི་བག་ཆགས་ས་བོན་དེ་ཡང་དག་གཉིས་པ་དགེ་བའི་ལས་དང་། ཡང་སྲིད་འགྲུབ་ངེས་ཀྱི་བག་ཆགས་ས་བོན་པ་དེ་བཅུ་པ་སྲིད་པའི་རྟེན་འབྲེལ་ཡིན་ལ། དེ་གཉིས་ལ་ས་བོན་རེ་མ་ཟད་དེ་གཉིས་ཀ་ལ་དགེ་བའི་ལུས་ངག་གི་རྣམ་པར་རིགས་བྱེད་མ་ཡིན་པའི་གཟུགས་ཡོད་པ་བཞིན་ཡིན་པའི་ཕྱིར་ཏེ། ལུས་ངག་གི་དགེ་སྡིག་གི་ལས་འགག་པའི་རྗེས་སུ་ལས་བསགས་མཁན་གྱི་རྒྱུད་ལ་སྔར་གྱི་ལུས་ངག་གི་ལས་དེ་དང་འདྲ་བའི་གཟུགས་ཞིག་བྱུང་བར་སྣང་ལ། ]། དེ་ཡང་གཟུགས་མཚན་ཉིད་པར་སྣང་བ་ལྟར་ཁས་བླངས་པ་ལ་ཐ་སྙད་ཚད་མའི་མི་གནོད་པའི་ཕྱིར། སློབ་དཔོན་འཕགས་པས། གཉིས་པ་བཅུ་པ་ལས་ཡིན་ཏེ། ཞེས་དང་། དེའི་རང་འགྲེལ་ལས། ལས་དེ་གང་ཞེ་ན། གཉིས་པ་དང་བཅུ་པ་ལས་ཡིན་ཏེ། གཉིས་པ་ནི་འདུ་བྱེད། བཅུ་པ་ནི་སྲིད་པ་སྟེ་ཆོས་དེ་གཉིས་ནི་ལས་སུ་བསྡུ་བར་ཤེས་པར་བྱའོ། །ཞེས་རྟེན་འབྲེལ་ཡང་དག་གཉིས་པ་དང་། བཅུ་པ་གཉིས་ཀ་ལས་ཡིན་པར་གསུངས་ལ། ལས་དེ་ཡང་རྩ་ཤེས་ལས། བཅུ་པ་སྲིད་པ་དེ་ཡང་ཕུང་པོ་ལྔའི་རང་བཞིན་ཅན། ཞེས་དང་། དེའི་འགྲེལ་བ་ཚིག་གསལ་དེ་ལ་ལུས་ངག་གི་ལས་ནི་གཟུགས་ཀྱི་ཕུང་པོའི་རང་བཞིན་ཡིན་ལ། ཡིད་ཀྱི་ལས་ནི། ཕུང་པོ་བཞིའི་རང་བཞིན་ནི། དེ་ལྟར་ན་སྲིད་པ་དེ་ཡང་ཕུང་པོ་ལྔ་ཡིན་ནོ། །ཞེས་ལུས་ངག་གི་ལས་ནི་རིག་བྱེད་དང་རིག་མིན་གྱི་གཟུགས་གང་རུང་ཡིན་ཞིང་། ཡིད་ཀྱི་ལས་ལ་སེམས་པ་དང་དེའི་བག་ཆགས་གང་རུང་གིས་ཁྱབ་ཅིང་ཡིད་ལས་བག་ཆགས་ནི་ཚོར་བ་འདུ་ཤེས་འདུ་བྱེད་རྣམ་ཤེས་ཀྱི་ཕུང་པོ་བཞིའི་སྟེང་དུ་ཡོད་པས་དེ་བཞི་དང་ངོ་བོ་གཅིག་པ་དང་ཡིད་ལས་སེམས་པ་སྐྱེས་ཚེ་ཚོར་འདུ་འདུ་བྱེད་རྣམ་ཤེས་བཞི་དང་ངོ་བོ་གཅིག་ཏུ་སྐྱེས་པས་ཕུང་པོ་བཞིའི་རང་བཞིན་ཅན་ཡིན་པས་སྤྱིར་ལས་ནི་ཕུང་པོ་ལྔའི་རང་བཞིན་ཅན་ཡིན་པར་བཤད་པ་དང་། རྩ་བར། རྨི་ལམ་དམིགས་པའི་ཡུལ་དགནས་འབྲས་བུ་འབྱུང་བ་ཡིན། ཞེས་དང་། སྔར་དྲངས་པའི་སྲིད་པ་འཕོས་པའི་མདོ་ལས། དུས་གཞན་ཅི་ཙམ་ཞིག་ན་འཆི་བའི་དུས་དང་ཚོད། ཅེས་པ་ནས། དེ་ཉིད་ལ་མངོན་སུམ་དུ་ཕྱོགས་པར་འགྱུར་རོ། །ཞེས་དང་། དེའི་དོན་འཆད་པར། རྣམ་བཤད་ལས། འཆི་ཁའི་ཚེ་ཕྱི་མར་གང་སྨིན་པའི་ལས་ཀྱི་ནུས་པ་སད་པའི་ལས་དེ་ལ་ཡིད་ཕྱོགས་པར་འགྱུར་གྱི་དྲན་པ་ནི་མ་ཡིན་ནོ། །ཞེས་གསུངས་པའི་ཕྱིར། དེའི་དོན་ནི། འཆི་ཁར་སྐྱེ་བ་དཔག་མེད་ཀྱི་སྔ་རོལ་ནས་ལྷར་སྐྱེ་བའི་ལས་དཀོན་མཆོག་མཆོད་པ་ལྟ་བུ་བྱས་པ་ཡོད་པ་དེ། དེ་དུས་སུ་མི་དྲན་ཀྱང་ལས་དེའི་དབང་གིས་ལས་དེ་དང་འདྲ་བའི་སེམས་པ་དགེ་བ་ཞིག་སྐྱེས་པ་ལྟ་བུ་ནི་ལས་དེ་ལ་ཡིད་ཕྱོགས་པའི་དོན་ནོ། །བཞི་བ་བག་ཆགས་ཀྱི་བསྒོ་གཞིའི་ཁྱད་པར་ནི། བག་ཆགས་ཀྱི་བསྒོ་གཞི་ཡོད་དེ། དགེ་མི་དགེའི་བག་ཆགས་དང་ལམ་དང་ཟག་བཅས་ཟག་མེད་ཀྱི་སེམས་སོགས་རེ་རེའི་བག་ཆགས་བསྒོ་གཞི་ལའང་གཏན་གྱི་བསྒོ་གཞི་སེམས་རྒྱུད་ལ་བཏགས་པའི་ང་དང་གནས་སྐབས་སུ་བསྒོ་གཞི་སེམས་ཀྱི་རིགས་འདྲའི་རྒྱུན་གནས་སྐབས་པ་དང་གཉིས་གཉིས་རེ་ཡོད་པའི་ཕྱིར། རྣམ་བཤད་ལས། སྒོམ་སྤང་གི་བག་ཆགས་བགོ་གཞི་ལ་གཏན་གྱི་དང་གནས་སྐབས་པའི་བགོ་གཞི་གཉིས་ཡོད་པ་བཞིན་དུ་དགེ་མི་དགེའི་བག་ཆགས་དང་ལམ་གྱི་བག་ཆགས་ལ་སོགས་པའི་བག་ཆགས་གཞན་ལ་ཡང་བསྒོ་བའི་གཞི་གཉིས་སུ་འགྱུར་བ་ཇི་ལྟར་རིགས་པར་སྦྱོར། ཞེསགསུངས་པའི་ཕྱིར་རོ། །༈གསུམ་པ་རྩོད་པ་སྤོང་བ་ལ། ཁོ་ན་རེ། ཤེས་སྒྲིབ་ཕྲ་མོ་ཞིག་པ་སངས་འཕགས་ཀྱི་རྒྱུད་ལ་ཡོད་པར་ཐལ། དེ་སངས་འཕགས་ཀྱི་རྒྱུད་ལ་ཞིག་པའི་ཕྱིར་ན། ཁ་ཅིག་གིས་འདོད་ཟེར་ཡང་མ་ཁྱབ། ཁྱོད་རང་ལ་ཤེས་སྒྲིབ་ཞིག་ན་ཤེས་སྒྲིབ་ཞིག་པ་ཡོད་པ་ཡིན་པས་ཁྱབ་ན། འོ་ན་རི་བོང་གི་རྭ་མ་འོངས་པ་ཡིན་པར་ཐལ། རི་བོང་ར་མ་འོངས་པའི་ཕྱིར། འཁོར་གསུམ་ཁྱབ་པ་འགྲིགས། གོང་དུ་མ་ཁྱབ་འཚམས་སུ་འདོད་ན། སངས་འཕགས་ཀྱི་རྒྱུད་ལ་ཤེས་སྒྲིབ་འདས་པ་ཡོད་པར་ཐལ། དེའི་རྒྱུད་ལ་ཤེས་སྒྲིབ་ཞིག་པ་ཡོད་པར་འདོད་པའི་ཕྱིར། འདོད་མི་ནུས་ཏེ། ཤེས་སྒྲིབ་དང་ཤེས་སྒྲིབ་འདས་མ་འོངས་པ་དང་བཅས་པ་དེ་སངས་འཕགས་ཀྱི་རྒྱུད་ལ་ལྷག་མ་མེད་པར་ཆོས་དབྱིངས་སུ་གཏན་ཟད་དུ་སོང་བའི་ཕྱིར། །རྟགས་སླ། ཁྱབ་སྟེ། འདས་མ་འོངས་ལ་ནི་གཏན་མེད་དང་གཏན་བརླག་མ་ཡིན་པ་ཞིག་དགོས་པའི་ཕྱིར་ཏེ། དངོས་པོ་གཅིག་དང་གཞི་གྲུབ་གཅིག་དགོས་པའི་ཕྱིར་རོ། །ཡང་སྟག་ལོ་ན་རེ། བུམ་པ་ཞིག་པ་ཐིག་མེད་ཡིན་པར་ཐལ། བུམ་པ་ཞིག་པའི་ཡང་ཞིག་པ་སོགས་ཡོད་པའི་ཕྱིར་ན་མ་ཁྱབ་སྟེ། བུམ་པ་ཞིག་པའི་ཞིག་པ་སོགས་ཡོད་ཀྱང་བུམ་པ་ཞིག་པ་ལ་གཅིག་ཁོ་ནར་ངེས་པའི་ཕྱིར། འོ་ན་ཁྱོད་རང་ལ། བུམ་པ་མི་རྟག་པ་ཡང་ཐུག་མེད་ཡིན་པར་ཐལ། བུམ་པ་མི་རྟག་པའི་ཡང་མི་རྟག་པ་སོགས་ཡོད་པའི་ཕྱིར། ཁྱབ་པ་ཁས། ཡང་ཁོ་ན་རེ། བུམ་པ་ཞིག་པ་དང་བུམ་པ་ཞིག་པའི་ཞིག་པ་སོགས་ཞིག་པ་གཞན་དང་གཞན་ཐུག་མེད་ཡིན་པར་ཐལ། བུམ་པ་ཞིག་པའི་ཞིག་པ་སོགས་ཡོད་པར་འདོད་པའི་ཕྱིར་ན། འདོད་པ་ཁོ་ནའོ། །འོ་ན་བུམ་པ་ཞིག་པ་མི་འགྲུབ་བར་ཐལ། བུམ་པ་ཞིག་པའི་ཞིག་པ་གཞན་དང་གཞན་ཐུག་མེད་ཡིན་པའི་ཕྱིར་ན། མ་ཁྱབ་སྟེ། བུམ་པ་ཞིག་མ་ཐག་པ་དེ་བུམ་པ་ཞིག་པ་ལ་འཇོགབུམ་པ་ཞིག་པ་དེ་ཡང་ཞིག་པ་དེ་བུམ་པ་ཞིག་པ་ཞིག་པ་ལ་འཇོག་པ་སོགས་རང་རང་གི་ངོ་བོ་རྣམས་འགྲུབ་པའི་ཕྱིར། ཁྱོད་རང་ལ་འོ་ན། བུམ་པ་སྐྱེ་བ་མི་འགྲུབ་པར་ཐལ། བུམ་པ་སྐྱེ་དུས་ནི་བུམ་པའི་རྒྱུ་དུས་དང་། ཡང་བུམ་པའི་རྒྱུ་དེའི་རྒྱུའི་དུས་སོགས་ཐུག་མེད་། ཡིན་པའི་ཕྱིར། འཁོར་གསུམ་ཁས། གསུམ་པ་དེ་ལྟར་བསྟན་པ་ལ་རྩོད་པ་སྤང་བ་ལ་གཉིས། རྣམ་སྨིན་ཐུག་མེད་དུ་འབྱིན་པའི་རྩོད་པ་སྤང་བ་དང་། ཀུན་གཞི་ཡོད་པར་གསུངས་པའི་ལུང་དང་འགལ་བའི་རྩོད་པ་སྤང་བའོ། །དང་པོ་ནི། བུམ་པས་དགེ་སྡིག་ལས་རང་བཞིན་གྱིས་གྲུབ་པ་མེད་ཀྱང། རང་བཞིན་གྱིས་གྲུབ་པ་མེད་པའི་ལས་འགག་པའི་འགག་པ་ལས་འབྲས་བུ་འབྱུང་བར་བཤད་པ་ན། དངོས་སྨྲ་སོགས་ཀྱིས་ལས་རང་བཞིན་གྱིས་མེད་ན་ལས་ཀྱང་མེད་ལ། དེ་མེད་པས་མེད་དགག་པ་ཡང་མེད་དགོས་ཤིང་མེད་པ་ལ་འབྲས་བུ་སྐྱེ་ན་རྣམ་སྨིན་བྱུང་ཟིན་ནས་རྣམ་སྨིན་འབྱིན་པའི་ནུས་པ་མེད་པ་ལས་ཀྱང་འབྲས་བུ་སྐྱེ་མི་རུང་བའི་རྒྱུ་མཚན་མེད་དོ། །སྙམ་ནས་ཁོ་ན་རེ། ལས་རང་བཞིན་གྱིས་མེད་པ་ལས་རང་བཞིན་གྱིས་འགག་པ་ཡང་མེད་ལ་དེ་རང་བཞིན་གྱིས་མེད་བཞིན་དུ་ཞིག་པ་ལས་འབྲས་བུ་འབྱུང་ན་རྣམ་སྨིན་བྱུང་ཟིན་པ་ལས་ཀྱང་སླར་ཡང་རྣམ་སྨིན་འབྱིན་པར་འགྱུར་བས་ལས་ཀྱིས་རྣམ་སྨིན་འབྱིན་པ་ཐུག་མེད་དུ་འགྱུར་རོ། །ཞེ་ན། མི་འགྱུར་ཏེ། 
 ཇི་ལྟར་ཏེ་དཔེར་ན་སྐྲ་ཤད་དང་བོང་བའི་རྭ་ལ་སོགས་པའི་ཡུལ་ནི་ཡོད་པ་ཉིད་མིན་པར་མཚུངས་ཀྱང་། རབ་རིབ་ཅན་གྱི་མིག་གིས་ཡོད་པ་མིན་པའི་སྐྲ་ཤད་ལ་སོགས་པའི་རྣམ་པར་ནི་མཐོང་གིདེ་ལས་གཞན་པའི་དངོས་པོ་བོང་བའི་རྭ་དང་། མོ་གཤམ་གྱི་བུ་ལ་སོགས་པའི་རྣམ་པར་མཐོང་བ་མ་ཡིན་པ་ལྟར། དེ་བཞིན་དུ་རྣམ་སྨིན་བྱུང་ཟིན་མ་ཟིན་གྱི་ལས་གཉིས་ཀ་རང་བཞིན་གྱིས་མེད་པར་མཚུངས་བཞིན་དུ་ལས་སྨིན་མ་ཟིན་པ་ལས་འབྲས་བུ་སྨིན་པ་དང་། སྨིན་ཟིན་པ་ལས་སླར་ཡང་སྨིན་པ་མིན་པར་ཤེས་པར་གྱིས་ཤིག 
 དེ་ལྟར་ཡུལ་ནི་ཡོད་པ་མིན་པར་མཚུངས་ཀྱང་རབ་རིབ་ཅན་གྱི་མིག་གིས་སྐྲ་ཤད་སོགས་མཐོངས་བ་དང་། བོང་བའི་རྭ་སོགས་མི་མཐོང་བ་དེ་ངེས་པ་ཡོད་པ་དེའི་ཕྱིར་ན། རྣམ་སྨིན་མི་དགེ་བ་སྟེ་ཡིད་དུ་མི་འོང་བ་ནི་དགེ་བའི་ལས་ལས་མི་འབྱུང་བར་ནག་པོའི་ལས་ལས་བྱུང་བ་དང་། རྣམ་སྨིན་དགེ་བ་སྟེ་ཡིད་དུ་འོང་བ་དེ་ཉིད་ནི་མི་དགེ་བའི་ལས་ལས་མི་འབྱུང་བར་དགེ་བའི་ལས་ལས་འབྱུང་བ་ཡིན་པར་མཐོང་བ་ཡིན་ཞིང་། དགེ་བ་དང་མི་དགེ་བའི་ལས་རང་བཞིན་གྱིས་མེད་པར་རྟོགས་པའི་བློ་གྲོས་ཅན་གྱི་གང་ཟག་ནི་འཁོར་བ་ལས་ཐར་བར་འགྱུར་ཏེ། རྒྱུ་འབྲས་ཀྱི་ཁོ་ན་ཉིད་རྟོགས་པའི་ཕྱིར་རོ། །དེ་ལྟར་ལས་འབྲས་རྣམས་རང་བཞིན་གྱིས་མེད་ཀྱང་ལས་མ་སྨིན་པ་དང་སྨིན་པ་དང་སྨིན་ཟིན་མི་སྨིན་པ་དང་། དགེ་བ་ལས་བདེ་བ་འབྱུང་བ་སོགས་འཇིག་རྟེན་གྱི་ཐ་སྙད་དུ་མཐོང་བ་ལྟར་ལས་། འབྲས་ཀྱི་རྣམ་བཞག་འཇོག་དགོས་ཀྱི་ལུང་ལ་མ་བརྟེན་པར་འཐད་སྒྲུབ་ཀྱི་རིགས་པས་གཞལ་ན་དགེ་བ་ལས་འབྲས་བུ་བདེ་བ་འབྱུང་དགོས་པ་སོགས་མི་རྙེད་པས་ལས་འབྲས་ལ་སྐུར་བ་བཏབ་ནས་ལས་འབྲས་འཇིག་པར་འགྱུར་བར་དགོངས་ནས་བཅོམ་ལྡན་འདས་ཀྱིས་ལས་རྣམས་ཀྱི་འབྲས་བུ་རྣམ་པར་སྨིན་པ་ནི་འཐད་སྒྲུབ་ཀྱི་རིགས་པས་དཔྱད་ན་བསམ་གྱིས་མི་ཁྱབ་པོ་ཞེས་ལུང་ལས་བཤད་པ་དེ་དང་འཇིག་རྟེན་ན་མཐོང་བ་གཉིས་ལ་མ་བརྟེན་པར་ལས་འབྲས་རྣམས་ལ།དེས་ན་ལས་རང་བཞིན་གྱིས་མེད་ན་འབྲས་བུ་འབྱུང་བ་ཇི་ལྟར་འཐད་ཅེས་དཔྱད་པ་སོགས་འཐད་པས་སེམས་པ་སྟེ་དཔྱད་པའང་དགག་པར་མཛད་པའི་ཕྱིར་རོ། །༈གཉིས་པ་ཀུན་གཞི་ཡོད་པར་གསུངས་པའི་ལུང་དང་འགལ་བའི་རྩོད་པ་སྤང་བ་ལ། ལུང་འགལ་སྤྱོང་བ་དངོས་དང་། ཡིད་ཤེས་ལས་ངོ་བོ་ཐ་དད་པའི་ཀུན་གཞི་བཤད་མ་བཤད་ཀྱི་ཚུལ་དང་། དགོས་པའི་དབང་གིས་གསུངས་པའི་དཔེ་བསྟན་པའོ། །དང་པོ་ནི། གལ་ཏེ་དེ་ལྟར་ཀུན་གཞི་མེད་ཀྱང་ལས་འབྲས་ཀྱི་འབྲེལ་བ་འཇོག་ནུས་ན། ལས་འབྲས་ཀྱི་རྟེན་དུ་ལང་གཤེགས་དང་། དགོངས་འགྲེལ་དང་། ཐེག་ཆེན་གྱི་མངོན་པའི་མདོ་ལས་དངོས་པོ་ཆོས་མཐའ་དག་བསྐྱེད་པའི་ས་བོན་ཐམས་ཅད་དང་ལྡན་པ། རྒྱ་མཚོ་ལས་རླབས་འབྱུང་བ་ལྟར་གྱི་ཕྱི་ནང་གི་དངོས་པོ་ཐམས་ཅད་རང་བཞིན་ཤེས་པའི་རྫས་སུ་སྐྱེད་པའི་རྒྱུ་དམིགས་རྣམ་རིས་སུ་མ་ཆད་པའི་ཀུན་གཞིའི་རྣམ་ཤེས་ཞེས་བྱ་བ་ཞིག་ཡོད་པར་གསུངས་པ་དེའི་རྣམ་བཞག་དེ་རྣམ་པ་ཀུན་ཏུ་འཇོག་པ་མེད་པ་ཞིག་ཡིན་ནམ་ཞེ་ན། 
 སྤྱིར་ཀུན་གཞིའི་རྣམ་ཤེས་དེ་མེད་ཀྱང་དེའི་རྣམ་བཞག་འཇོག་པ་མེད་པ་ནི་མ་ཡིན་ཏེ། དེ་བསྟན་པའི་སྒོ་ནས་གདུལ་དགོས་པ་ལ་དགོས་པའི་དབང་གིས་ཀུན་གཞིའི་རྣམ་ཤེས་དེ་མདོ་དུ་མས་བསྟན་པའི་ཕྱིར། དེར་ཐལ། རེ་ཞིག་ཀུན་གཞི་དང་གང་ཟག་རང་རྐྱ་བའི་རྫས་ཡོད་སོགས་དགོས་པའི་གདུལ་བྱ་ལ། ཚོགས་དྲུག་གི་ལས་ངོ་བོ་ཐ་དད་པའི་ཀུན་གཞིའི་རྣམ་ཤེས་ཡོད་ཅིང་། གང་ཟག་རང་སྐྱ་བའི་རྫས་ཡོད་ཉིད་ཡོད་ལ། ཁ་ཅིག་ལ་གང་ཟག་རང་སྐྱ་བ་མེད་ལ། ཕུང་པོ་ལྔ་པོ་འདི་དག་འབའ་ཞིག་ཉིད་རང་བཞིན་གྱིས་ཡོད་ཅེས་བསྟན་པ་ནི། སྔར་བཤད་པ་དེ་ལྟར་གྱི་ཆེས་ཟབ་པོའི་དོན་བདེན་མེད་དང་། བདེན་པར་མེད་ཀྱང་ལས་འབྲས་འཐད་པའི་ཚུལ་དེ་རེ་ཞིག་རིག་པ་སྟེ་རྟོགས་པར་མི་འགྱུར་པའི་གདུལ་བྱ་གང་ཡིན་དེ་ལ་དགོངས་ནས་གསུངས་པ་ཡིན་པའི་ཕྱིར། །དེར་ཐལ། གདུལ་བྱ་འགའ་ཞིག་མུ་སྟེགས་པའི་ལྟ་བ་ལ་ཡུན་རིང་བོར་གོམས་པས་ཆོས་ཉིད་ཟག་མོ་རྟོགས་མི་ནུས་ཤིང་། སྣོད་བཅུད་དབང་ཕྱུག་དང་གཙོ་བོ་སོགས་ཀྱིས་བྱས་པར་འཛིན་པའི་བག་ཆགས་འཐུག་པོ་ཅན་རྣམས་ལ་ཆོས་ཉིད་ཀྱི་དོན་ཐོག་མ་ནས་བསྟན་ན་ཆོས་ཐམས་ཅད་མེད་པར་གོ་ནས་རབ་ཏུ་སྐྲག་སྟེ། སངས་རྒྱས་ཀྱི་བསྟན་པ་ལ་གཡང་ས་དང་འདྲ་བར་མཐོང་ནས་རྒྱབ་ཀྱིས་ཕྱོགས་ཤིང་མི་འཇུག་པས། དེ་རྣམས་ལ་ཐོག་མར་ཆོས་རྣམས་ཀྱི་རང་བཞིན་བདེན་མེད་ལ་དགོངས་ནས་དངོས་པོ་ཐམས་ཅད་སྐྱེད་པའི་ཀུན་གཞིའི་རྣམ་ཤེས་ཡོད་པར་བསྟན་ནས་དངོས་པོ་ཐམས་ཅད་གཙོ་བོ་སོགས་ཀྱིས་བྱས་པར་འཛིན་པ་བཟློགགང་ཟག་རྫས་ཡོད་ཡིན་པར་བསྟན་པས་རྟག་གཅིག་རང་དབང་གི་གང་ཟག་ཡོད་པར་འཛིན་པ་བཟློག་ཁ་ཅིག་ལ་ནི་འདི་ནས་ཕྱི་མར་འགྲོ་བ་ནི་རྣམ་པར་ཤེས་པ་ཉིད་ཡིན་གྱི་རང་སྐྱ་བའི་རྫས་ཡོད་ཀྱི་གང་ཟག་ཀྱང་མེད་པས་ཕུང་པོ་ལྔ་པོ་འདི་ཙམ་བདེན་གྲུབ་ཏུ་ཡོད་པར་བསྟན་པས་གང་ཟག་རྫས་སུ་འཛིན་པ་བཟློག་ནས་བསྟན་པ་ལ་བཅུག་སྟེ། རིམ་གྱིས་ཟབ་མོའི་དོན་ལ་འཁྲིད་པའི་ཆེད་ཡིན་པའི་ཕྱིར་ཏེ། བདེན་མེད་ནི་དངོས་པོ་ཐམས་ཅད་ཀྱི་རྗེས་སུ་ཞུགས་ཤིང་དངོས་པོ་ཐམས་ཅད་དེའི་རང་བཞིན་ལས་ཤར་བ་ཡིན་པས་སྟོང་ཉིད་ལ་ཀུན་གཞིའི་སྒྲས་བཏགས་ནས། ཀུན་གཞི་ལས་དངོས་པོ་ཐམས་ཅད་འབྱུང་བར་དོན་ལ་བསྟན་པ་གང་ཞིགདེས་གདུལ་བྱ་ལ། མདོ་ལས། ལེན་པའི་རྣམ་པར་ཤེས་པ་ཟབ་ཅིང་ཕྲ། །ཞེས་སོགས་ཀྱིས་ཀུན་གཞི་གསུངས་པ་དང་། མདོ་ལས། དགེ་སློང་དག་ཕུང་པོ་ལྔ་ནི་ཁུར་རོ། །ཁུར་འཁུར་བ་ནི་གང་ཟག་གོ། ཞེས་གསུངས་པ་འདི་ནི་གང་ཟག་རང་སྐྱ་ཐུབ་པའི་རྫས་ཡོད་དུ་དཔྱད་ནས་འཛིན་པ་རྣམས་ཀྱི་ངོར་རང་སྐྱ་ཐུབ་པའི་རྫས་ཡོད་ཀྱི་གང་ཟག་མེད་པར་མ་བསྟན་པར་ཡོད་པ་གཞིར་བཞག་མཛད་ནས། ཁུར་འཁུར་བའི་གང་ཟག་ཡོད་པར་གསུངས་པ་ཡིན་པས་ཚིག་ལ་མེད་ཀྱང་དོན་ནི་རྫས་ཡོད་ཀྱི་གང་ཟག་བསྟན་པ་ཡིན་ལ། ཡང་མདོ་ལས། རྣམ་པར་ཤེས་པ་ཞེས་བྱ་བ་དེ་ནི་དུས་རིང་སོགས་དད་པ་དང་ཚུལ་ཁྲིམས་ལ་སོགས་པས་ཡོངས་སུ་བསྒོས་ཤིང་། གང་དུ་འགྲོ་བ་ན་ཕྱི་མ་ལ་མཐོ་རིས་སུ་འགྲོ་བར་འགྱུར་རོ། །ཞེས་གསུངས་པ་ཡང་མཐོ་རིས་དང་བྱང་གྲོལ་དུ་འགྲོ་བའི་ཚུལ་ལ་བདེན་པར་འཛིན་ཅིང་བདེན་འཛིན་རེ་ཞིག་བཟློག་མི་ནུས་རྣམས་ལ། དེའི་ཞེན་ཡུལ་གྱི་ཕུང་པོ་ཙམ་བདེན་གྲུབ་ཡིན་པ་ལ་མ་བཀག་པར་བྱང་གྲོལ་བྱེད་པ་པོ་ནི་རྣམ་ཤེས་ལ་སོགས་པའི་ཕུང་པོ་ཙམ་ཡིན་པར་བསྟན་པ་ཡིན་པས་ཕུང་པོ་བདེན་གྲུབ་ཡིན་པར་དོན་གྱིས་བསྟན་པ་ཡིན་པའི་ཕྱིར་རོ། །གཉིས་པ། ཡིད་ཤེས་ལས་དངོས་པོ་ཐ་དད་པའི་ཀུན་གཞི་བཤད་མ་བཤད་ཀྱི་ཚུལ་ནི། མདོ་འགའ་ལས་རྣམ་ཤེས་ཀྱི་གྲངས་སྟོན་པ་ན་རྣམ་ཤེས་ཚོགས་དྲུག་བཤད་ཀྱི་དེ་ལས་མང་བ་མ་བཤད་པའི་ཤེར་ཕྱིན་འབུམ་པ་སོགས་མདོ་སྡེ་དུ་མ་ཡོད་ལ། ཚོགས་དྲུག་ལས་ངོ་བོ་ཐ་དད་པའི་ཀུན་གཞི་ཡོད་ཅིང་རྣམ་ཤེས་ཚོགས་བརྒྱད་ཡོད་པར་བཤད་པའི་ལང་གཤེགས་སོགས་མདོ་སྡེ་དུ་མ་ཡོད་ལ། དེ་བཞིན་དུ་བྱམས་པས་ཀྱང་མདོ་སྡེ་དེ་དག་དོན་འགྲེལ་བར་མཛད་པ་ལ། དབུས་མཐའ་དང་། མདོ་སྡེ་རྒྱན་དང་། ཆོས་ཉིད་རྣམ་འབྱེད་དུ་ཀུན་གཞི་ཡོད་པར་བཞག་པ་དང་ཕྱི་དོན་མེད་པའི་ཕྱོགས་ཏེ་བཤད་ལ། མངོན་རྟོགས་རྒྱན་དང་། རྒྱུད་བླ་མར་ཀུན་གཞི་མེད་པ་དང་ཕྱི་རོལ་མ་བཀག་པའི་ཕྱོགས་དེ་བཤད་དོ། །སློབ་དཔོན་ཆེན་པོ་ཐོགས་མེད་ཀྱིས་ཀྱང་། ཆོས་མངོན་པའི་ལུང་། ཐོག་མ་མེད་པའི་དུས་ཀྱི་ཁམས། །ཆོས་རྣམ་ཀུན་གྱི་གནས་ཡིན་ཏེ། དེ་ཡོད་པས་ནི་འགྲོ་ཀུན་དང་། །མྱ་ངན་འདས་པའང་ཐོབ་པ་ཡིན། །ཞེས་པ་དེ་ཐེག་བསྡུས་སུ་ཀུན་གཞིའི་རྣམ་ཤེས་ཀྱི་ཤེས་བྱེད་དུ་གྲངས། རྒྱུད་བླ་མའི་འགྲེལ་བར་སེམས་ཅན་ལ་ཆོས་ཉིད་ཀྱི་རིགས་ཡོད་པའི་ཤེས་བྱེད་དུ་དྲངས་ཏེ། སྔ་མས་ཀུན་གཞི་ཡོད་པ་དང་། ཕྱི་དོན་མེད་པའི་ཕྱོགས་དང་། ཕྱི་མས་ཕྱི་དོན་ཡོད་ལ་ཀུན་གཞི་མེད་པའི་ཕོགས་དེ་བཤད་དོ། །མངོན་པའི་ལུང་གཅིག་པུ་དེ་ཀུན་གཞི་དང་ཆོས་ཉིད་ཀྱི་རིགས་ཀྱི་སྒྲུབ་བྱེད་གཉིས་སུ་དྲངས་པ་འདིས་སློབ་དཔོན་ཐོགས་མེད་ཞབས་ཀྱིས་ཀུན་གཞིའི་རྣམ་ཤེས་ནི་སེམས་ཅན་གྱི་རྒྱུད་ཀྱི་ཆོས་ཉིད་ཀྱི་རིགས་ལ་དགོངས་ནས་གདུལ་བྱ་འགའ་ཞིག་གི་ངོར་དགོས་དབང་གིས་གསུངས་པ་ཡིན་པར་བཞེད་པ་ཤིན་ཏུ་གསལ་ཏེ། དཔལ་ལྡན་ཟླ་བས་ཀུན་གཞི་སྟོན་པའི་མདོ་རྣམས་ཀྱིས་རིགས་ཆོས་ཉིད་ལ་དགོངས་ནས་ཀུན་གཞིར་གསུངས་པར་བཤད་པ་ལྟར། ཀུན་གཞི་དགོས་དབང་གིས་སྟོན་པའི་མངོན་པའི་ལུང་དེ་ཐེག་བསྡུས་སུ་ཀུན་གཞི་སྒྲུབ་བྱེད་དུ་དྲངས་པ་དེའི་དགོངས་གཞི་ཆོས་ཉིད་ཡིན་པར་བཞེད་ནས་རྒྱུད་བླ་མའི་འགྲེལ་བར་ཆོས་ཉིད་ཀྱི་རིགས་ཀྱི་སྒྲུབ་བྱེད་དུ་དྲངས་པ་ཡིན་དགོས་ཀྱི། དེ་མ་ཡིན་ན་རིགས་ཀྱི་སྒྲུབ་བྱེད་དུ་དྲངས་མི་རིགས་པའི་ཕྱིར་རོ། །དེ་ལ་ཁ་ཅིག་གིས་བྱང་ཆུབ་སེམས་འགྲེལ་ལས་བཤད་པ་ལྟར་ཀུན་གཞི་རང་བཞིན་གྱིས་གྲུབ་པ་ཁས་མི་ལེན་ཀྱང་། ཚོགས་དྲུག་ལས་ངོ་བོ་ཐ་དད་པའི་བདེན་སྟོང་སྒྱུ་མ་ལྟ་བུའི་ཀུན་གཞིའི་རྣམ་ཤེས། ཀུན་བྱང་གི་ཆོས་ཀུན་གྱིས་ས་བོན་ཐམས་ཅད་པ་དེ་སྐབས་འདིར་ཡང་ཁས་ལེན་ནོ་སྙམ་ན་མི་འཐད་དེ། དེ་འདྲ་བའི་ཀུན་གཞི་ཁས་ལེན་ན་ཕྱི་རོལ་གྱི་གཟུགས་སོགས་ནི་གཟུགས་སོགས་། འཛིན་པའི་ཤེས་པ་ལ་རང་ཉིད་ཀྱི་རྫས་ལ། ཀུན་གཞིའི་བག་ཆགས་སྨིན་པའི་དབང་གིས་གཟུགས་སོགས་སུ་སྣང་བ་ཙམ་ལས་ཕྱོགས་གྱི་གཟུགས་སོགས་མེད་པར་ཁས་ལེན་དགོས་པ་གང་ཞིགལུང་འདིས་ནི་ཕྱོགས་གྱི་ཡུལ་ཡོད་ན་དེ་འཛིན་པའི་ཤེས་པ་ཡོད་ལ་མེད་ན་མེད་པ་དང་ཤེས་པ་ཡོད་ན་ཡུལ་ཡང་ཡོད་ལ་ཤེས་པ་མེད་ན་མེད་ཅེས་ཕྱིའི་ཤེས་བྱ་དང་ནང་གི་ཤེས་པ་གཉིས་ཕན་ཚུན་ཡོད་ན་ཡོང་མཉམ་དང་། མེད་ན་མེད་མཉམ་དུ་གསུངས་པའི་ཕྱིར། རྟགས་དང་པོ་གྲུབ་སྟེ། ཀུན་གཞིའི་རྣམ་ཤེས་བསྟན་པའི་དགོངས་པ་ནི་ཕྱི་རོལ་གྱི་ཡུལ་ལ་ཆགས་པ་ཟློག་ཕྱིར་ཕྱི་དོན་རེ་ཞིག་བཀག་པ་ན་གཟུགས་སོགས་མེད་པར་འགྱུར་སྙམ་པ་ན། ཕྱི་ནང་གི་དངོས་པོ་མ་ལུས་པའི་བག་ཆགས་རྣམ་ཤེས་གཉིད་ཐུག་དང་བརྒྱལ་བ་སོགས་ཚོགས་དྲུག་འགག་པའི་དུས་སུ་ཡང་འཛིན་པའི་ཀུན་གཞིའི་རྣམ་ཤེས་ཞིག་ཡོད་པས་དེའི་བག་ཆག་སྨིན་པ་ལས་གཟུགས་སོགས་སྣང་བ་ཙམ་ཡོད་པར་བསྟན་པ་དང་། ཡང་ན་ཕྱི་དོན་རྣམས་དབང་ཕྱུག་སོགས་གཞན་གྱིས་བྱས་པ་མིན་པར་ཕྱི་ནང་གི་དངོས་པོ་མ་ལུས་པའི་བག་ཆགས་ཐམས་ཅད་རྒྱུན་དུ་འཛིན་པའི་ཀུན་གཞི་ཐོག་མེད་ནས་སྐད་ཅིག་ཀྱང་རྒྱུན་མ་ཆད་པར་འོང་པ་ཞིག་ཡོད་པས། དེའི་སྟེང་གི་བག་ཆགས་སྨིན་པ་ལས་སྣང་བ་ཙམ་དུ་ཟད་པར་བསྟན་པ་གཟུགས་སོགས་ལ་ཞེན་པ་བཟློག་པའི་ཆེད་ཡིན་པའི་ཕྱིར་ཏེ། ཀུན་གཞི་ཁས་བླངས་ཕྱིན་ཀུན་གཞི་སྟོན་པའི་མདོ་དང་དགོངས་འགྲེལ་ཐེག་བསྡུས་དང་གཏན་ལ་དབབ་པ་བསྡུས་བ་སོགས་ལས་གསུངས་པ་ལྟར་ཀུན་གཞིའི་དམིགས་རྣམ་ཐམས་ཅད་པ་སོགས་ཁས་ལེན་དགོས་ཀྱི་དེ་དང་མི་འདྲ་བར་སུས་བཤད་ཀྱང་རང་བཟོ་ཁོ་ན་ལས་མ་འདས་པ་གང་ཞིགཀུན་གཞི་སྟོན་པའི་མདོ་དང་ཐེག་བསྡུས་སོགས་ལས་ཀུན་གཞི་ནི་ཀུན་བྱང་གི་ས་བོན་ཐམས་ཅད་པ་ཡིན་པ་དང་། དེ་སྨིན་པ་ལས་ཕྱི་ནང་གི་དངོས་པོ་ཐམས་ཅད་སྣང་བའི་གཞི་ཡིན་པར་བཤད་ཀྱི་གཞན་དུ་བཤད་པ་མེད་པའི་ཕྱིར། རྟགས་གཉིས་པ་གྲུབ་སྟེ། ཕྱི་རོལ་གྱི་ཡུལ་དང་དེའི་ཡུལ་ཅན་གཉིས་གཅིག་མེད་ན་ཅིག་ཤོས་མེད་པར་བཞེད་པ་ནི་འོག་ཏུ་འབྱུང་ལ། ལུགས་འདིར་ཀུན་གཞི་ཁས་ལེན་ནི་མ་བརྟགས་མ་དཔྱད་པར་འཇུག་པའི་ཐ་སྙད་ཤེས་པ་གནོད་མེད་ལ་ནི་ཀུན་གཞི་ཡོད་པར་རྣམ་པ་ཀུན་ཏུ་མི་སྣང་བས། ཀུན་གཞིའི་རྣམ་ཤེས་དེ་སེམས་འདིའི་དཔྱིས་ན་རང་ངོས་ནས་གྲུབ་པ་ཞིག་ཡོད་མེད་དཔྱད་ན་ཡོད་པར་རྙེད་དགོས་ལ། དེ་ལྟར་ན་རང་བཞིན་གྱིས་གྲུབ་པ་མི་འདོད་བཞིན་དུ་ཁས་ལེན་དགོས་པར་འགྱུར་བའི་ཕྱིར་རོ། །འདིར་མ་ཟད་དབུ་མ་སྙིང་པོར་ཡང་ཀུན་གཞི་ནི་སྒྲ་ཇི་། བཞིན་པ་ཡིན་པར་བཀག་པ་དང་། སློབ་དཔོན་ཡེ་ཤེས་སྙིང་པོས་ཀྱང་ཀུན་གཞི་མི་བཞེད་དེ། དེས་ཕྱི་དོན་བཞེད་པའི་ཕྱིར། ཁྱབ་པ་གོང་ལྟར་སྒྲུབ། ཕྱི་དོན་འགོག་པའི་སེམས་ཙམ་པ་ལ་ཡང་ཀུན་གཞི་བཞེད་མི་བཞེད་གཉིས་ཡོད་ལ། ཕྱི་དོན་མི་བཞེད་པའི་རང་རྒྱུད་པའི་སློན་དཔོན་ཀ་མ་པདྨ་ཚུལ་ཁྲིམས་ལ་ཤཱི་ལས་ཀྱང་ཀུན་གཞི་མི་བཞེད་པར་གསལ་ཏེ། དེས་ཡིད་ཀྱི་བློ་ཁོ་ན་ནི་སྐྱེ་བ་གཞན་དང་ཉིད་མཚམས་སྦྱོར་བའི་ནུས་པ་ཅནཡིན་ཏེ། ཇི་སྐད་དུ་ཡང་། ཆད་དང་འཚམས་སྦྱོར་འདོད་ཆགས་བྲལ། །ཉམས་དང་འཆི་འཕོ་སྐྱེ་བ་ནི། །ཡིད་ཀྱི་རྣམ་ཤེས་ཁོ་ན་འདོད། །ཅེས་མཛོད་ལུང་དྲངས་ནས་དགེ་རྩ་ཆད་པའི་གཞི་དང་དགེ་རྩ་སླར་མཚམས་སྦྱོར་བ་དང་ཉིང་མཚམས་སྦྱོར་བ་སོགས་ཡིད་ཤེས་ཁོ་ན་ཡིན་པར་བཤད་པའི་ཕྱིར། ཁྱབ་སྟེ། དེས་ཀུན་གཞི་བཞེད་ན་མཚམས་སྦྱོར་བ་སོགས་ཀྱི་རྣམ་ཤེས་ལ་ཀུན་གཞི་བཞག་རིགས་ཀྱང་མ་བཞག་པར་ཡིད་ཤེས་ཁོ་ན་བཞག་པའི་ཕྱིར། ཨ་བྱཱ་ཀ་ར་ཡང་དེ་དང་འདྲའོ། །འོ་ན་མདོ་རྣམས་ལས་ཀུན་གཞི་ཞེས་གསུངས་པ་ཐམས་ཅད་ཀྱི་དོན་ཅི་ཡིན་ཞེ་ན། ཡིད་ཀྱི་རྣམ་ཤེས་གསལ་ཙམ་རིག་ཙམ་དེ་ལ་ཀུན་གཞི་ཞེས་གསུངས་པ་ཡིན་ཏེ། མདོ་ཕལ་ཆེར་ལས་དེ་ལྟར་ཀུན་གཞི་གསུངས་པ་ནི་དོན་ལ་སེམས་རང་བཞིན་གྱིས་གྲུབ་པ་མེད་ཀྱང་སེམས་བདེན་མེད་ལ་བྱ་བྱེད་རུང་བར་བསྟན་པ་ལ་གདུལ་བྱའི་བསམ་ངོར་ཀུན་གཞི་ལ་བརྟེན་ནས་བྱ་བྱེད་རུང་བར་བསྟན་པ་ཡིན་པ་དང་། ཀུན་གཞི་འདོད་པ་དག་གིས་སྐྱེ་བ་ལེན་པའི་རྣམ་ཤེས་ཀུན་གཞིར་འདོད་པ་བཞིན་སྲིད་པར་སྐྱེ་བ་འཛིན་པའི་སེམས་ནི་ཡིད་ཤེས་ཡིན་པ་དང་། ཀུན་གཞི་ཀུན་བྱང་གི་བག་ཆག་ཐམས་ཅད་འཛིན་པའི་གཞི་ཡིན་པ་བཞིན་ཀུན་བྱང་གི་ཆོས་ཐམས་ཅད་ཀྱི་བག་ཆགས་འཛིན་པའི་གཞི་ཡིད་ཤེས་ཡིན་པས་ཡིད་ཤེས་ལ་ཀུན་གཞི་ཞེས་བརྗོད་པའི་ཕྱིར་རོ། །༈གསུམ་པ་དགོས་པའི་དབང་གིས་གསུངས་པའི་དཔེ་བསྟན་པ་ནི། ཆོས་རྣམས་རང་བཞིན་གྱིས་གྲུབ་པ་མེད་ཀྱང་གདུལ་བྱ་འགའ་ཞིག་ལ་རང་བཞིན་གྱིས་གྲུབ་པ་ཡོད་པར་བསྟན་པ་ནི། 
 ཇི་ལྟར་ཏེ་དཔེར་ན་འཇིག་ཚོགས་ལ་ལྟ་བའི་རྟོག་པ་བག་ཆགས་དང་བཅས་པ་དང་བྲལ་བས་ང་དང་། ང་ཡིར་འཛིན་པའི་རྟོག་པ་ཐམས་ཅད་སྤངས་ཀྱང་སངས་རྒྱས་ཀྱིས་ངའོ་ཞེས་དང་ངའི་ཉན་ཐོས་ཞེས་སོ། །ཞེས་སོགས་ང་དང་ང་ཡིའོ་ཞེས་གསུངས་པ་ན་གདུལ་བྱས་སངས་རྒྱས་ལ་ང་དང་ང་ཡིར་འཛིན་པའི་རྟོག་པ་ཡོད་པ་ལྟར་སྣང་ལ། སྣང་བ་ལྟར་ཡོད་པའི་ཚུལ་དུ་། བསྟན་པ་ལྟར། དེ་བཞིན་དུ་གདུལ་བྱ་རྣམས་བསྟན་པ་ལ་བཅུག་ནས་རིམ་གྱིས་དེ་ཁོ་ན་ཉིད་རྟོགས་པར་བྱ་བའི་ཐབས་སུ། དངོས་པོ་རྣམས་རང་བཞིན་གྱིས་གྲུབ་པ་མེད་མོད་ཀྱི་སྟེ་མེད་མོད་ཀྱང་རང་བཞིན་གྱིས་ཡོད་ཅེས་དྲངས་དོན་ཉིད་དུ་བསྟན་པ་ཡིན་ཏེ། གདུལ་བྱ་ལ་ཁ་དྲངས་པའི་ཆེད་དུ་དངོས་པོའི་གནས་ཚོད་ལ་མ་གྲུབ་པར་སྟོན་པའི་མདོ་ཚིག་གཞན་དུ་དྲངས་དགོས་པ་དུ་མ་ཡོད་པའི་ཕྱིར་རོ། །༈གཉིས་པ་སེམས་ཙམ་པའི་ལུགས་བྱེ་བྲག་ཏུ་དགག་པ་ལ་གསུམ། ཕྱི་རོལ་མེད་པའི་ཤེས་པ་རང་བཞིན་གྱིས་གྲུབ་པ་དགགགཞན་དབང་རང་བཞིན་གྱིས་གྲུབ་པའི་སྒྲུབ་བྱེད་ཚད་མ་དགགསེམས་ཙམ་དུ་གསུངས་པའི་ཙམ་གྱི་སྒྲས་ཕྱི་དོན་འགོག་པ་མིན་པར་བསྟན་པའོ། །དང་པོ་ལ་གཉིས། གཞན་ལུགས་བརྗོད་པ་དང་། ལུགས་དེ་དགག་པའོ། །དང་པོ་ནི། དབུ་མ་པའི་ལུགས་མི་བརྗོད་ཅིང་། རྒྱལ་བའི་དགོངས་པ་མ་ཡིན་པའི་རང་གི་རྣམ་རྟོག་གིས་སྦྱར་བའི་ཕྱི་དོན་མེད་པ་ལ་སོགས་པའི་གྲུབ་མཐའ་འཇོག་པའི་རྣམ་པར་ཤེས་པ་སྨྲ་བ་རྣམས་ཀྱི་ལུགས་གསལ་བར་བྱ་བའི་ཕྱིར་དུ་ཕྱོགས་སྔ་མ་བརྗོད་པ་ནི། 
 སེམས་ཙམ་པ་དག་གིས་ཤེས་རབ་ཀྱི་ཕར་ཕྱིན་ལྷག་པ་ས་དྲུག་པར་གནས་པའི་བྱང་ཆུབ་སེམས་དཔའ་དེས། དོན་ནམ་དཔྱོད་པའི་རིགས་པ་གང་གི་སྒོ་ནས་གཟུང་འཛིན་རྫས་ཐ་དད་ཀྱིས་སྟོང་བ་མངོན་སུམ་དུ་རྟོགས་པ་དང་མཐོང་བ་དང་ཁོངས་སུ་ཆུད་པ་ནི་ཆོས་རྣམས་ཀྱི་དེ་ཉིད་རྟོགས་པའམ་རྣམ་པར་ཤེས་པ་ཙམ་དུ་སྟེ་རྣམ་ཤེས་ཙམ་གྱི་དེ་ཉིད་རྟོགས་པར་འགྱུར་བ་ཡིན་ཏེ། ཚོགས་ལམ་སོགས་དོན་དམ་དཔྱོད་པའི་རིགས་པ་དེས་གཟུགས་སོགས་རང་བཞིན་ཤེས་པ་དང་རྫས་ཐ་དད་པའི་ཕྱི་དོན་མ་རྙེད་ལ། དེ་མ་རྙེད་ན་གཟུགས་སོགས་འཛིན་པའི་སེམས་སེམས་བྱུང་རྣམས་ལ་རང་ལས་རྫས་གཞན་པའི་གཟུང་བ་མེད་ལ་རང་ལས་རྗེས་གཞན་པའི་གཟུང་བ་མེད་པར་བཟུང་བ་དེ་ལས་དོན་གཞན་པའི་འཛིན་པར་བྱེད་པ་ཡོད་མི་སྲིད་པས་གཟུང་བ་ལས་རྫས་གཞན་པའི་འཛིན་པ་ཡང་མ་མཐོང་ཞིང་། དེ་ལྟར་གཟུང་འཛིན་གཉིས་རྫས་ཐ་དད་དུ་མེད་ཅིང་ཐ་སྙད་དུ་ཤེས་པའི་རྫས་ཙམ་དུ་རྟོགས་ཏེ། སྲིད་པ་ཁམས་གསུམ་པོ་ནི་རྣམ་པར་ཤེས་པ་ཙམ་དུ་རབ་ཏུ་རྟོགས་པས་ཏེ་རྟོགས་ནས། གཉིས་སྟོང་གི་དེ་ཁོ་ན་ཉིད་ལ་ཡུན་རིང་བོར་གོམས་པར་བྱེད་ལ། དེ་གོམས་པར་བྱས་པ་ལས་མཐོང་ལམ་དུ་གཟུང་འཛིན་གཉིས་སྟོང་གི་ངོ་བོ་ཙམ་ཞིག་རང་རིག་པའི་ཡེ་ཤེས་ཀྱིས་མངོན་སུམ་དུ་རྟོགས་ཤིང་། དེ་ནས་ཀྱང་ཡང་ཡང་གོམས་པ་སྔོན་དུ་སོང་བའི་རིམ་པ་འདིས་ས་དྲུག་པ་པས་རྣམ་ཤེས་ཙམ་ཁོ་ན་ཉིད་ལྷག་པར་རྟོགས་པའི་ཕྱིར་རོ། །གལ་ཏེ་སྣོད་བཅུད་འདི་དག་ཕྱི་དོན་མེད་པའི་རྣམ་པར་རིག་པ་ཙམ་ཡིན་ན་སྟེ་རྣམ་པར་ཤེས་པའི་རྫས་ཙམ་ཡིན་ན། འོ་ན་ཕྱི་དོན་གྱི་གཟུགས་སོགས་མེད་པར་ཕྱི་དོན་གྱི་གཟུགས་སོགས་ཀྱི་རྣམ་པ་ཅན་གྱི་སེམས་ཙམ་ཇི་ལྟར་སྐྱེ་ཞེ་ན། གཟུགས་སོགས་ཕྱི་དོན་མེད་ཀྱང་གཟུགས་སོགས་འཛིན་པའི་ཤེས་པ་སྐྱེ་བ་འཐད་དེ། 
 ཇི་ལྟར་ཏེ་དཔེར་ན་རླབས་ཀྱི་རྟེན་དུ་གྱུར་པའི་རྒྱ་མཚོ་ཆེན་པོ་ནི་སྔར་མི་གཡོ་བར་གནས་པ་ལ་རླུང་གིས་བསྐུལ་བ་ལས་ཆུ་རླབས་འབྱུང་བ་དེ་བཞིན་དུ། ཕྱི་ནང་གི་དངོས་པོ་ཀུན་གྱི་ས་བོན་ནམ་རྒྱུར་གྱུར་བའི་ཀུན་གཞིའི་རྣམ་ཤེས་ཞེས་བྱ་བ་ལས། ཆགས་སོགས་ཉོན་མོངས་པ་དང་དད་སོགས་དགེ་བའི་བློ་རྣམས་ཀྱིས་རང་དང་རྗེས་སུ་མཐུན་པའི་ནུས་པ་དེ་ཀུན་གཞི་ལ་བཞག་པ་སྨིན་པ་ལས། ཕྱི་དོན་གྱིས་སྟོང་པའི་གཟུགས་སོགས་སྣང་བའི་རྣམ་ཤེས་ཙམ་ཞིག་འབྱུང་བའི་ཕྱིར་ཏེ། བག་ཆགས་ཀྱི་དབང་གིས་གཟུགས་སྣང་བའི་རྣམ་ཤེས་ཙམ་འབྱུང་ཡང་གཟུགས་སོགས་ནི་རང་འཛིན་ཤེས་པའི་རྫ་ས་ལ་གཟུགས་སོགས་སུ་སྣང་བ་ཡིན་གྱི་ཕྱི་དོན་མ་ཡིན་པའི་ཕྱིར་རོ། །འོ་ན་བུམ་པ་དེ་བུམ་འཛིན་ཤེས་པའི་རྫས་སུ་གྲུབ་པ་ཡིན་པ་བུམ་འཛིན་ཤེས་པ་འགག་ཚེ་མི་དེས་བདག་ཏུ་བཟུང་བའི་བུམ་པ་ཡང་འགག་པར་འགྱུར་རོ། །དེ་བཞིན་དུ་མི་དེས་མཐོང་བྱའི་གཟུགས་སོགས་ཀྱང་དེ་དང་དེ་འཛིན་པའི་ཤེས་པ་འགག་འགག་པར་འགྱུར་ལ། དེ་འགག་ན་དེ་སྐབས་སུ་མི་དེས་ལས་ཀྱི་བདག་འབྲས་ཀྱི་སྣོད་བཅུད་ཐམས་ཅད་རྒྱུན་ཆད་པར་འགྱུར་རོ་ཞེ་ན། མི་འགྱུར་ཏེ། བུམ་འཛིན་མིག་ཤེས་སོགས་འགག་ཚེ་བུམ་འཛིན་མིག་ཤེས་ཀྱི་རྗེས་སུ་གྲུབ་པའི་བུམ་པ་སོགས་འགག་ཀྱང་། ཀུན་གཞིའི་རྣམ་ཤེས་ཀྱི་རྫས་ལས་གྲུབ་པའི་བུམ་པ་ལ་སོགས་པའི་སྣོད་བཅུད་ཀྱི་བདག་འབྲས་ཐམས་ཅད་མི་འགག་ཅིང་། ཀུན་གཞི་ནི་གང་ཟག་དེའི་བདག་འབྲས་སུ་གྱུར་པའི་སྣོད་བཅུད་ཐམས་ཅད་ཐམས་ཅད་ཀྱི་རྣམ་པར་གྲུབ་པ་དང་ཐམས་ཅད་ཅིག་ཆར་འཛིན་པའི་རྣམ་པ་ཅན་ཡིན་པའི་ཕྱིར་རོ། །ཕྱི་དོན་མེད་ཀྱང་བག་ཆགས་ཀྱི་དབང་གིས་གཞན་དབང་ཤེས་པ་ལ་རང་གི་རྫས་ལ་ཕྱི་དོན་གྱི་གཟུགས་སོགས་སྣང་བ་ཡིན་པ་འདི་གསུངས་རབ་ཀྱི་རྣམ་བཞག་ཡིན་པ་དེའི་ཕྱིར་ན་གཞན་གྱི་དབང་སྟེ་གཞན་དབང་རང་བཞིན་གྱིས་གྲུབ་པའི་ངོ་བོ་གང་ཡིན་པ་འདི་ནི་གདོད་མི་ཟ་བར་ཁས་བླངས་དགོས་ཏེ། གཟུང་འཛིན་གྱི་དངོས་པོ་བཏགས་པར་ཡོད་པ་སྟེ་རྫས་ཐ་དད་དུ་གཏགས་ནས་ཡོད་པར་འཛིན་པ་དང་གཟུགས་སོགས་དེ་འདྲ་འཛིན་པའི་རྟོག་པའི་དྲ་བ་མ་ལུས་པའི་རྒྱུ་སྟེ་གཞིར་གྱུར་པ་ཡིན་པའི་ཕྱིར། ཁྱབ་སྟེ། 
 གཞན་དབང་ཤེས་པའི་རྫས་ལ་ཕྱི་དོན་གྱི་གཟུགས་སྒྲ་སོགས་སྣང་དགོས་ཀྱི་དེ་ལས་གཞན་པའི་ཕྱི་དོན་གྱི་གཟུགས་སོགས་མེད་པ་གང་ཞིགགཞན་དབང་རང་བཞིན་གྱིས་གྲུབ་པ་མེད་ན་གཟུགས་སྒྲ་སོགས་སྣང་བའི་གཞི་མེད་དགོས། དེ་མེད་ན་གཟུང་འཛིན་རྫས་ཐ་དད་དུ་སྣང་བ་དང་འཛིན་པའི་འཁྲུལ་བའི་ཤེས་པ་རྣམས་ཇི་ལྟར་སྐྱེ་སྟེ་མི་སྐྱེ་བའི་ཕྱིར་ཏེ། འཁྲུལ་རྒྱུ་ཐག་ཁྲ་ལ་འཁྲུལ་བའི་ཐག་པ་སྦྲུལ་འཛིན་ནི་ཐག་པ་མེད་པར་མི་འབྱུང་བ་བཞིན་དུ་ཕྱི་དོན་དུ་འཁྲུལ་བའི་བློ་ལ་ཕྱི་དོན་གྱི་གཟུགས་སྒྲ་སོགས་སྣང་གཞིའི་མ་དག་གཞན་དབང་རང་བཞིན་གྱིས་གྲུབ་པར་ཁས་བླངས་དགོས་པའི་ཕྱིར། དེར་ཐལ། གཟུགས་སོགས་སུ་སྣང་གཞི་དེ་ཉིད་ཀུན་བྱང་གི་འཆིང་གྲོལ་གཉིས་ཀའི་རྒྱུ་ཡིན་པའི་ཕྱིར། དེར་ཐལ། སྣང་གཞིའི་ཤེས་པ་དེ་ཉིད་འཁྲུལ་བས་འཁོར་བར་འཆིང་བ་དང་ལམ་གྱིས་གྲོལ་བ་ཐོབ་བ་ཡིན་པའི་ཕྱིར། འོ་ན་སེམས་ཙམ་པའི་ལུགས་ལ་ཕྱི་དོན་མེད་པ་གཞིར་བཞག་ཡིན་ན་གཟུགས་སོགས་ལྔ་དང་། དབང་པོ་གཟུགས་ཅན་ལྔ་མེད་ཅེས་ཁྱད་པར་མ་སྦྱར་བར་འདོད་རྒྱུ་ཡིན་ནོ། །འོན་ཏེ་དགག་བྱ་ལ་ཁྱད་པར་སྦྱར་ནས་ཤེས་པ་ལས་རྫས་ཐ་དད་པའི་གཟུགས་སོགས་མེད་ཅེས་ཁས་ལེན་པ་ཡིན་ཞེ་ན། ཕྱི་མ་ལྟར་ཡིན་གྱི་སྔ་མ་ལྟར་གཏན་མིན་ཏེ། མིག་ཤེས་ལས་དབྱིབས་དང་ཁ་དོག་གི་གཟུགས་སྣང་བ་ན་དེ་ཕྱི་དོན་དུ་དང་། ཤེས་པ་དང་རྒྱང་ཆད་དུ་དང་། རྒྱུ་རྫས་ཀྱི་བེམ་པོར་སྣང་བ་རྣམས་གཞི་མ་གྲུབ་ཀྱང་དབྱིབས་དང་ཁ་དོག་གསལ་ཙམ་དུ་སྣང་བ་ནི་ཡོད་པའི་གཞན་དབང་གི་གཟུགས་དང་། དེ་ཡང་མིག་ཤེས་ལ་སྣང་ཙམ་དུ་གྲུབ་པའི་མིག་ཤེས་ཀྱི་རྫས་སུ་གྲུབ་པ་དང་ཀུན་གཞིའི་སྟེང་གི་གཟུགས་མཐོང་བའི་བག་ཆགས་ཀྱི་རྒྱུ་ལས་མིག་ཤེས་ཀྱི་བཟུང་ཆ་དེ་དབྱིབས་དང་ཁ་དོག་གི་རྣམ་པར་སྐྱེས་པ་ཡིན་པར་འདོད་པ་གང་ཞིག་སྒྲ་སོགས་དང་མིག་སོགས་ཀྱང་དེ་དང་འདྲ་བར་འདོད་པའི་ཕྱིར་རོ། །དེ་ཡང་མིག་ཤེས་དང་མིག་ཤེས་དབྱིབས་དང་ཁ་དོག་གི་རྣམ་པར་སྐྱེས་པའི་གཞན་དབང་དེ་ནི་བློ་ལ་འདུས་བྱས་ཞེས་སུ་སྣང་བ་དང་མིག་ཤེས་ཞེས་སུ་གཟུགས་ཞེས་སུ་སྣང་བ་སོགས་འདི་དང་འདིའོ་སྙམ་དུ་སྣང་བའི་ཆ་ཐམས་ཅད་ཀུན་བཏགས་སྟེ། མིག་ཤེས་རང་གི་མཚན་ཉིད་ཀྱིས་གྲུབ་ཀྱང་མིག་ཤེས་དེ་མིག་ཤེས་ཞེས་སུ་རང་གི་ངོ་བོའི་སྒོ་ནས་ཚུར་མ་གྲུབ་པ་སོགས་ཆ་གང་དུ་སྣང་བ་ལྟར་དུ་མིག་ཤེས་རང་གི་ངོས་ནས་ཚུར་གྲུབ་པ་མ་ཡིན་ལ། དོན་དེ་ལྟར་རྟོགས་པའི་བློ་ངོར་མིག་ཤེས་དེ་འདི་དང་འདིའོ་ཞེས་གང་དུ་ཡང་བསམ་དུ་མེད་ལ། གཞན་དབང་ཐམས་ཅད་དེ་དང་འདྲ་བས་དོན་དམ་པར་གཞན་དབང་སྒྲས་བརྗོད་དུ་མེད་པ་དང་བློས་བསམ་དུ་མེད་པའི་དངོས་པོ་ཡིན་པར་འདོད་པའི་ཕྱིར་རོ། །རང་རྒྱུད་པས་གཟུགས་ལ་གཟུགས་ཞེས་སུ་བཏགས་པའི་ཆ་འདུས་བྱས་སུ་འདོད་ཀྱང་སེམས་ཙམ་པ་འདི་བས་དེ་ནི་གཟུགས་ཀྱི་རང་ངོས་ནས་གྲུབ་པའི་འདུས་བྱས་སུ་འཇོག་པའི་རྫས་མེད་སྙམ་ནས་འདུས་མ་བྱས་སུ་འདོད་ལ། འོན་ཀྱང་གཟུགས་ཀྱི་ངོས་ནས་ཚུར་མ་གྲུབ་ཀྱང་གཟུགས་ཀྱི་སྟེང་དུ་ཀུན་བཏགས་དེ་རང་གི་ངོས་ནས་གྲུབ་པར་ནི་འདོད་དོ། །དེ་འདྲའི་ཀུན་གཞིའི་རྣམ་ཤེས་འདོད་པ་འདི་ནི། དབང་ཕྱུག་སོགས་རྒྱུར་སྨྲ་བ་རྣམས་ཀྱིས། བ་ནི་བ་སྒྲ་རྣམས་ཀྱི་རྒྱུ། །ཆུ་ཤེས་ཆུ་རྣམས་ཀྱིས་བཞིན་དང་། །སྡོང་བོ་གླག་ཤ་ཡལ་ག་རྣམས་ཀྱང་ལྟར། །དེ་ནི་ལུས་ཅན་སྣོད་བཅུད་ཀུན་གྱི་རྒྱུ། །ཞེས་དབང་ཕྱུག་སོགས་རིགས་དྲུག་གི་སེམས་ཅན་གྱི་རྒྱུར་སྨྲ་བ་དག་གིས་བ་ལང་བ་སྒྲའི་རྒྱུ་སོགས་ཡིན་པ་ལྟར། དབང་ཕྱུག་སོགས་རིགས་དྲུག་གི་ལུས་ཅན་གྱི་རྒྱུ་ཡིན་པར་འདོད་པ་བཞིན་དུ། ཀུན་གཞིའི་རྣམ་ཤེས་ཀྱང་དངོས་པོ་མཐའ་དག་གི་རྒྱུར་སྨྲ་བར་བྱེད་པ་འདི་གཉིས་ལ་ཁྱད་པར་མེད་དེ། དབང་ཕྱུག་སོགས་རྟག་པར་འདོད་པ་དང་། ཀུན་གཞི་སྨྲ་བ་རྣམས་ཀུན་གཞི་མི་རྟག་པར་འདོད་པ་ཙམ་ལས་དེ་གཉིས་ལ་དངོས་པོ་མཐའ་དག་གི་རྒྱུར་མེད་པ་འདྲ་མཉམ་ཡིན་པའི་ཕྱིར་རོ། །དེ་འདྲའི་གཞན་དབང་དེ་ཆོས་ཅན། ཁྱད་པར་གསུམ་དང་ལྡན་ཏེ། ཕྱི་རོལ་གྱི་གཟུང་བ་མེད་པར་འབྱུང་བར་འགྱུར་བ་དང་རང་གི་ངོ་བོ་རང་བཞིན་གྱིས་ཡོད་པ་དང་། དོན་དམ་པར་སྒྲ་རྟོག་གི་སྤྲོས་པ་ཀུན་གྱི་ཡུལ་མིན་པའི་རང་བཞིན་དུ་ཡོད་པའི་ཕྱིར་རོ། །དང་པོ་གྲུབ་སྟེ། གཟུགས་འཛིན་མིག་ཤེས་དེ་ཕྱི་དོན་གྱི་གཟུགས་མེད་པར་ཕྱི་དོན་གྱི་གཟུགས་སྣང་བ་དང་བཅས་ཏེ་འབྱུང་བ་དང་། གཟུགས་ཀྱང་ཕྱི་དོན་དུ་མེད་ཀྱང་འགག་མེད་ཀྱི་རང་བཞིན་ཤེས་པ་གཟུགས་ཀྱི་རྣམ་པར་སྐྱེས་པའི་ཕྱིར་རོ། །གཉིས་པ་གྲུབ་སྟེ། གཞན་དབང་རང་གི་ངོ་བོ་མེད་ན་ལས་རྒྱུ་འབྲས་དང་གཟུགས་སོགས་ཀྱི་ཐ་སྙད་ཐམས་ཅད་མེད་པར་འགྱུར་བའི་ཕྱིར། གསུམ་པ་བསྒྲུབས་ཟིན་ཏེ། ཞེས་སེམས་ཙམ་པ་རྣམས་ཀྱིས་དེ་ལྟར་འདོད་དོ། །༈གཉིས་པ་དེ་དགག་པ་ལ་དགག་པ་རྒྱས་པར་བརྗོད་པ་དང་། དེ་ལྟར་བཀག་པའི་མཇུག་བསྡུ་བའོ། །དང་པོ་ལ་གསུམ། ཕྱི་རོལ་མེད་པའི་ཤེས་པ་རང་བཞིན་གྱིས་གྲུབ་པའི་དཔེ་དགག་བག་ཆགས་ཀྱི་ནུས་པ་ལས་ཕྱི་དོན་གྱིས་སྟོང་པའི་ཤེས་པ་སྐྱེ་བའི་དོན་དགགདེ་ལྟར་བཀག་པ་དང་མི་སྡུག་པ་སྒོམ་པ་གཉིས་མི་འགལ་བར་བསྟན་པའོ། །དང་པོ་ལ་གཉིས།  རྨི་ལམ་གྱི་དཔེ་དགག་པ་དང་། སྐྲ་ཤད་མཐོང་བའི་དཔེ་དགག་པའོ། །དང་པོ་ལ་གསུམ། རྨི་ལམ་གྱི་སེམས་ཤེས་པ་རང་བཞིན་གྱིས་ཡོད་པ་མི་འགྲུབ་པ།རྨི་ལམ་གྱི་དཔེས་སད་དུས་སུ་ཕྱི་རོལ་མེད་པ་མི་འགྲུབ་པ། རྨི་ལམ་གྱི་དཔེས་དངོས་པོ་ཐམས་ཅད་རྫུན་པར་འགྲུབ་པའོ། །དང་པོ་ནི། 
 སེམས་ཙམ་པ་ཁྱེད་ཅག་གིས་ཕྱི་རོལ་མེད་ལ། རང་གི་མཚན་ཉིད་ཀྱིས་གྲུབ་པའི་སེམས་ཡོད་པར་འདོད་ན། དེ་འདྲ་དེ་ནི་གང་དུ་ཡོད་ཅེས་འདྲི་ཞིང་དཔྱད་པར་བྱ་སྟེ། དེ་ལ་སེམས་ཙམ་པ་ན་རེ། 
 དཔེར་ན་ཁང་མིག་ཤིན་དུ་ཆུང་བའི་ནང་དུ་ཉལ་ནས་གཉིད་དུ་ལོག་པས་གླང་ཆེན་མྱོས་པའི་ཁྱུ་རྨིས་པས་གླང་པོ་ཆེ་ནི་ཁང་མིག་དེར་ཡོད་པ་མིན་ཀྱང་དེ་དེ་མཐོང་བའི་ཤེས་པ་རང་རང་བཞིན་གྱིས་ཡོད་པས་ན་རྨི་ལམ་གྱི་གླང་ཆེན་མེད་པ་དང་དེ་མཐོང་བ་རང་བཞིན་གྱིས་ཡོད་པ་གཉིས་ཚོགས་པའི་རྨི་ལམ་ཇི་ལྟ་བ་བཞིན་ཏུ་ཕྱི་རོལ་གྱི་ཡུལ་མེད་ཀྱང་རྣམ་ཤེས་རང་བཞིན་གྱིས་གྲུབ་པ་ཡོད་དོ་ཞེ་ན། 
 དཔེ་དེ་ཉིད་འདིར་བསམ་པ་སྟེ་དཔྱད་པར་བྱ་སྟེ། གང་གི་ཚེ་ང་ཡི་ལུགས་ལ་རྨི་ལམ་ན་ཡང་གླང་ཆེན་གྱི་རྣམ་པ་ཅན་གྱི་སེམས་རང་བཞིན་གྱིས་གྲུབ་པ་ནི་ཡུལ་གླང་ཆེན་མེད་པ་ལྟར་ཡོད་པ་མིན་ལ། ངེད་ཀྱི་ལུགས་ལ་རྨི་ལམ་གྱི་སེམས་རང་བཞིན་གྱིས་གྲུབ་པ་མེད་པ་དེའི་ཚེ་རང་ཅག་གཉིས་ཀའི་ལུགས་སུ་ཁས་ལེན་པའི་ཁྱོད་ཀྱི་དཔེ་ཡོད་པ་མིན་པས། ཁྱེད་ཅག་གི་ངེད་ལ་ཕྱི་རོལ་གཏན་མེད་ལ་ཤེས་པ་རང་བཞིན་གྱིས་གྲུབ་པ་ཡོད་པའི་དཔེ་སྟོན་རྒྱུ་ཡང་མི་རྙེད་ལ། གྲུབ་མཐའ་གང་བཞག་པ་དེ་ལ་དཔེ་མི་རྙེད་པ་དེ་ནི་མེད་ངེས་ཡིན་པས་ཕྱི་རོལ་མེད་པར་ཤེས་པ་རང་བཞིན་གྱིས་གྲུབ་པ་ཞིག་མི་སྲིད་པའི་ཕྱིར། ཞེས་བྱས་པ་ལ་སེམས་ཙམ་པ་ན་རེ། ཅི་སྟེ་རྨི་ལམ་ན་ཤེས་པ་འཁྲུལ་པ་རང་བཞིན་གྱིས་གྲུབ་པ་ཞིག་མེད་ནི། སད་ཚེ་རྨི་ལམ་གྱི་དུས་ཀྱི་ཡུལ་ཉམས་སུ་མྱོང་བའི་ཤེས་པ་དེ་ཕྱིས་དྲན་པར་མི་འགྱུར་དགོས་ཀྱང་སད་དུས་སུ་དེ་དྲན་པ་ཡོད་པས་རྨི་ལམ་གྱི་ཤེས་པ་རང་བཞིན་གྱིས་ཡོད་དོ་ཞེ་ན། འདི་ནི་ཤེས་པ་རང་བཞིན་གྱིས་མེད་ན་གཏན་མེད་ཡིན་པས་རྨི་ལམ་གྱི་ཤེས་པ་དེས་རང་ཉིད་དྲན་ཤེས་བསྐྱེད་མི་སྲིད་སྙམ་པའི་རྩོད་པའོ། །ཁྱོད་ཀྱི་རྩོད་པ་དེ་ཡང་མི་འཐད་དེ། 
 གལ་ཏེ་གཉིད་སད་པའི་ཚེ་རྨི་ལམ་གྱི་ཡུལ་མྱོང་བའི་ཡིད་དྲན་པ་ལས་རྨི་ལམ་གྱི་ཡིད་རང་བཞིན་གྱིས་གྲུབ་པ་ཡོད་དགོས་ན།རྨི་ལམ་དུ་གླང་པོ་ཆེ་དང་བུམ་པ་ལ་སོགས་པའི་ཕྱི་རོལ་གྱི་ཡུལ་ཡང་ཡིད་བཞིན་དུ་ཡོད་པར་ཐལ། ཇི་ལྟར་ཁྱོད་ཀྱིས་སད་པའི་ཚེ་ངས་རྨི་ལམ་དུ་གླང་ཆེན་མཐོང་སྙམ་པའི་རྨི་ལམ་གྱི་ཡུལ་ཅན་དྲན་པའི་དྲན་པ་ཡོད་པ་ལས་རྨི་ལམ་གྱི་ཡིད་ཡོད་པར་བཞག་པ། དེ་དང་འདྲ་བར་སད་ཚེ་ངས་རྨི་ལམ་ན་གླང་ཆེན་མཐོང་སྙམ་པ་དང་། སད་ཚེ་བུམ་འཛིན་ཤེས་པ་སྐྱེ་བའི་རྗེས་སུ་ངས་ཕྱི་རོལ་ཏུ་བུམ་པ་མཐོང་སྙམ་དུ་དྲན་པ་སྐྱེ་བ་སོགས་ཡོད་པས་ཕྱི་རོལ་གྱི་ཡུལ་ཡང་རང་ཉིད་དྲན་པའི་དྲན་ཤེས་སྐྱེ་བ་ཡོད་པ་ཡིན་པས་རྨི་ལམ་དུ་གླང་ཆེན་དང་། ཕྱི་རོལ་གྱི་ཡུལ་ཡོད་པར་ཁས་ལེན་དགོས་པའམ། ཡང་ན་ཕྱི་དོན་མེད་པ་བཞིན་རྣམ་ཤེས་ཀྱང་མེད་པར་ཁས་ལེན་དགོས་པའི་ཕྱིར་ཏེ། རྨི་ལམ་གྱི་ཤེས་པ་དྲན་པའི་དྲན་ཤེས་ཡོད་ན། རྨི་ལམ་གྱི་ཤེས་པ་རང་བཞིན་གྱིས་ཡོད་དགོས་ན། ཕྱི་དོན་གྱི་བུམ་པ་དྲན་པའི་དྲན་པ་ཡོད་ནའང་ཕྱི་དོན་གྱི་བུམ་པ་རང་བཞིན་གྱིས་གྲུབ་པ་ཞིག་ཡོད་དགོས། ཕྱི་དོན་གྱི་བུམ་པ་དྲན་པའི་དྲན་ཤེས་ཡོད་ཀྱང་ཕྱི་དོན་གྱི་བུམ་པ་ཡོད་མི་དགོས་ན་རྨི་ལམ་གྱི་ཤེས་པ་དྲན་པའི་དྲན་ཤེས་ཡོད་ཀྱང་རྨི་ལམ་གྱི་ཤེས་པ་རང་བཞིན་གྱིས་གྲུབ་པ་ཞིག་ཡོད་མི་དགོས་པ་རྣམ་པ་ཀུན་ཏུ་མཚུངས་པའི་ཕྱིར་རོ། །༈གཉིས་པ་རྨི་ལམ་གྱི་དཔེས་སད་དུས་སུ་ཕྱི་དོན་མེད་པ་མི་འགྲུབ་པ་ནི། གལ་ཏེ་སེམས་ཙམ་པ་ན་རེ། སད་པའི་སྐབས་སུ་ཕྱི་དོན་མེད་ལ་ཤེས་པ་ཡོད་པའི་དཔེ་ཡོད་དེ། རྨི་ལམ་གྱི་དཔེས་སད་པའི་དུས་སུ་ཕྱི་དོན་མེད་པར་ཤེས་པ་ཡོད་པར་སྟོན་ནུས་པའི་ཕྱིར། དེར་ཐལ། 
 གཉིད་ལོག་པའི་སྐབས་སུ་ནི་མིག་གི་བློ་ཡོད་མི་སྲིད་པས་རྨི་ལམ་དུ་རྨིས་པའི་གླང་ཆེན་ལ་སོགས་པ་ནི་མིག་ཤེས་ཀྱི་གཟུང་བྱའི་ཕྱི་དོན་གྱི་གཟུགས་ཀྱི་སྐྱེ་མཆེད་ཅུང་ཟད་ཀྱང་ཡོད་པ་མིན་ལ། རྨི་ལམ་གྱི་ཡིད་ཤེས་ཀྱི་ཤེས་པ་ཁོ་ན་ཡོད་ཅིང་། རྨི་ལམ་གྱི་ཡིད་ཤེས་དེ་ལ་ཕྱི་དོན་གླང་ཆེན་དེ་ཡིན་སྙམ་པ་སྣང་བ་ཙམ་ལ་ཕྱི་རོལ་གྱི་གླང་ཆེན་ཉིད་དུ་མངོན་པར་ཞེན་པ་ནི་བཟློག་ཏུ་མེད་པར་འབྱུང་ལ། དེ་ལྟར་རྨི་ལམ་དུ་ཕྱི་དོན་མེད་པར་རྣམ་ཤེས་ཙམ་བྱུང་བ་ཇི་ལྟར་བ་དེ་བཞིན་དུ་སད་པའི་སྐབས་འདིར་ཕྱི་དོན་མེད་པར་ཤེས་པ་རང་བཞིན་གྱིས་ཡོད་པར་འདོད་པ་ཡིན་པའི་ཕྱིར་རོ་ཞེ་ན།ཁྱེད་ཀྱིས་ངེད་ཅག་ལ་རྨི་ལམ་གྱི་དཔེས་སད་པའི་ཚེ་ཕྱི་དོན་མེད་ལ་ཤེས་པ་རང་བཞིན་གྱིས་ཡོད་པར་སྒྲུབ་མི་ནུས་ཏེ། 
 ཇི་ལྟར་སེམས་ཙམ་པ་ཁྱོད་ཀྱི་ལུགས་ལྟར་ན་ཕྱི་རོལ་གྱི་ལུས་ཏེ་ཕྱི་དོན་རྨི་ལམ་དུ་མ་སྐྱེས་པ་དེ་བཞིན་དུ་ངེད་ཀྱི་ལུགས་ལ་རྨི་ལམ་གྱི་ཡིད་རྣམ་ཤེས་ཀྱང་རང་བཞིན་གྱིས་སྐྱེས་པ་མ་ཡིན་པ་གང་ཞིགདཔེར་ན་ཁྱོད་ཀྱི་རྨི་ལམ་གྱི་ཕྱི་དོན་མེད་ལ་རྨི་ལམ་གྱི་ཤེས་པ་རང་བཞིན་གྱིས་ཡོད་པས་དཔེས་ངེད་ལ་སད་པའི་སྐབས་ཀྱི་ཕྱི་དོན་མེད་ལ་ཤེས་པ་རང་བཞིན་གྱིས་ཡོད་པར་སྒྲུབ་མི་ནུས་པའི་ཕྱིར། དང་པོ་གྲུབ་སྟེ། རྨི་ལམ་དུ་གླང་ཆེན་སོགས་རྨིས་པ་ན་མིག་དང་གཟུགས་དང་མིག་ཤེས་གསུམ་འདུས་ནས་མིག་གིས་མཐོང་བ་དང་། སྒྲ་ཐོས་པར་རྨིས་པ་ན་རྣ་བ་དང་སྒྲ་དང་རྣ་བའི་རྣམ་ཤེས་གསུམ་འདུས་ནས་རྣ་བས་སྒྲ་ཐོས་པ་སོགས་སུ་སྣང་ཡང་། རྨི་ལམ་དུ་མིག་དང་མིག་གི་ཡུལ་གཟུགས་ཀྱི་སྐྱེ་མཆེད་གཉིས་དང་དེ་གཉིས་ཀྱིས་བསྐྱེད་པའི་མིག་གི་སེམས་ཏེ་མིག་གི་རྣམ་ཤེས་གསུམ་པོ་ཐམས་ཅད་ཀྱང་ནི་གཅིག་ཀྱང་རྨི་ལམ་གྱི་དུས་སུ་མེད་ཀྱང་ཡོད་པར་སྣང་བ་རྫུན་པ་ཡིན་ལ། དེ་བཞིན་དུ་རྨི་ལམ་དུ་རྣ་བ་སོགས་བཞི་དང་སྒྲ་སོགས་བཞི་དང་། རྣ་བའི་རྣམ་ཤེས་སོགས་བཞིའི་ཡུལ་དབང་རྣམ་ཤེས་གསུམ་འདུས་པར་སྣང་བ་ཡང་རྣ་བ་སོགས་ཀྱི་ཡུལ་དབང་རྣམ་ཤེས་དངོས་མ་ཡིན་པར་སྣང་བ་ཙམ་ཡིན་པས་རྨི་ལམ་དུ་སྣང་བའི་རྣ་བའི་དབང་ཡུལ་ཤེས་པ་གསུམ་པོ་སོགས་ཀྱང་སྐྱེ་བ་མེད་ལ། རྨི་ལམ་ན་ཡིད་ཀྱི་དབང་ཡུལ་ཤེས་གསུམ་ཡོད་ཀྱང་རང་བཞིན་གྱིས་མེད་ཀྱང་རང་བཞིན་གྱིས་ཡོད་པར་སྣང་བ་ཙམ་ཡིན་པས་བརྫུན་པ་ཡིན་པའི་ཕྱིར་རོ། །༈གསུམ་པ་རྨི་ལམ་གྱི་དཔེས་དངོས་པོ་ཐམས་ཅད་བརྫུན་པར་འགྲུབ་ཚུལ་ནི། 
 རྨི་ལམ་གྱི་དཔེས་ཕྱི་དོན་མེད་པས་ཤེས་པ་རང་བཞིན་གྱིས་ཡོད་པར་སྒྲུབ་མི་ནུས་པར་མ་ཟད། དཔེ་དེས་ཤེས་པ་སོགས་དངོས་པོ་ཐམས་ཅད་རང་བཞིན་གྱིས་མེད་པར་སྒྲུབ་མི་ནུས་ཏེ། རྨི་ལམ་དུ་སྣང་བའི་མིག་གི་དབང་ཡུལ་ཤེས་གསུམ་ནས་ལུས་ཀྱི་དེ་གསུམ་གྱི་བར་མེད་པའི་རྫུན་པ་ཡིན་པ་མ་ཟད། རྨི་ལམ་གྱི་གླང་ཆེན་རྨིས་པའི་ཡིད་ཤེས་ཀྱང་རང་ངོས་ནས་གྲུབ་ན་རྨི་ལམ་དུ་གླང་ཆེན་མཐོང་བའི་བློར་སྣང་ལ། སྣང་བ་ལྟར་གྲུབ་དགོས་ཀྱང་མ་གྲུབ་པ་དང་། རྨི་ལམ་གྱི་གླིང་ཆེན་ནི་སྣང་གནས་མི་གཐུན་པའི་བརྫུན་པ་ཡིན་ཞིང་། བརྫུན་པའི་ཡུལ་གྱིས་རང་བཞིན་གྱི་ཤེས་པ་བདེན་པར་གྲུབ་པ་ཅན་སྐྱེད་མི་ནུས་པ་སོགས་ཀྱིས་རྫུན་པར་གྲུབ་པས་རྨི་ལམ་གྱི་ཡིད་ཤེས་ཀྱང་རང་བཞིན་མེད་པའི་བརྫུན་པ་ཡིན་ཕྱིར་རྨི་ལམ་གྱི་ཡུལ་དབང་རྣམ་ཤེས་ཐམས་ཅད་བརྫུན་པ་ཡིན་པ་ཇི་ལྟ་བ་དེ་བཞིན་དུ། སང་པའི་སྐབས་འདིར་ཡང་དངོས་རྣམས་བརྫུན་པ་ཡིན་པས་གཞན་དབང་གི་སེམས་དེ་རང་བཞིན་གྱིས་ཡོད་པ་མ་ཡིན་ལ། དེ་བཞིན་དུ་དབང་པོའི་སྤྱོད་ཡུལ་གཟུགས་སོགས་རང་བཞིན་གྱིས་མེད་ཅིང། དབང་པོ་དྲུག་པོ་རྣམས་ཀྱང་རང་བཞིན་གྱིས་མེད་པའི་ཕྱིར་ཏེ། འཇིག་རྟེན་འདི་ན་ཇི་ལྟར་ཏེ་དཔེར་ན་ཐ་མལ་པའི་གཉིད་སད་པའི་གང་ཟག་གི་ངོར་དབང་ཡུལ་ཤེས་པ་གསུམ་ཆར་ཡོད་པ་དེ་བཞིན་དུ། ཇི་སྲིད་དུ་ཐ་མལ་པའི་གཉིད་དུ་ལོག་ནས་མ་སད་པ་དེ་སྲིད་དུ་གང་ཟག་དེའི་བློ་ངོ་དེ་ལ་མིག་སོགས་དབང་ཡུལ་ཤེས་པ་གསུམ་པོ་ཡོད་ལ། གཉིད་སད་པར་གྱུར་པ་ན་རྨི་ལམ་གྱི་དབང་ཡུལ་ཤེས་པ་གསུམ་ཆར་ཡོད་པ་མིན་པ་ལྟར། དེ་བཞིན་དུ་གཏི་མུག་གི་གཉིད་སད་པ་སྟེ་གཏི་མུག་མ་གྲུབ་པར་དྲུང་ཕྱུང་བ་ལས་ཆོས་དབྱིངས་མངོན་སུམ་དུ་མཛད་པའི་སངས་རྒྱས་དེ་རྣམས་ཀྱི་ཆོས་དབྱིངས་གཟིགས་ངོར་གསུམ་ཆར་མེད་པས་ཁྱོད་ཀྱི་ཕྱི་དོན་མེད་པའི་ཤེས་པ་རང་བཞིན་གྱིས་གྲུབ་པ་མེད་པའི་ཕྱིར་ཏེ། རང་འགྲེལ་གྱི་མདོ་ལས། ཇི་ལྟར་སྒྱུ་མའི་སེམས་ཅན་རྟ་ལ་སོགས་པ་དམིགས་པ་ན་རྟ་སོགས་སུ་སྣང་ཡང་རྟ་སོགས་ཀྱིས་སྟོང་པ་ལྟར། གཟུང་འཛིན་གྱི་ཆོས་ཐམས་ཅད་རང་བཞིན་གྱིས་གྲུབ་པར་སྣང་ཡང་ཆོས་ཐམས་ཅད་ནི་དེ་ཉིད་དུ་སྟེ་དོན་དམ་པར་ན་ཡང་དག་པའམ་བདེན་པ་མིན་ཏེ་དེ་ལྟར་སྒྱུ་མ་ལྟ་བུ་དང་རྨི་ལམ་དང་འདྲ་བ། དེ་ལྟ་བུའི་ཆོས་ནི་བདེ་བར་གཤེགས་པས་བསྟན། ཞེས་དང། སྲིད་པའི་འགྲོ་བ་རྣམས་ནི་རང་བཞིན་གྱིས་གྲུབ་པར་སྣང་ཡང་རང་བཞིན་གྱིས་མ་གྲུབ་པ་རྨི་ལམ་ལྟ་བུ་སྟེ། འདི་ལ་དོན་དམ་པར་སུ་ཡང་མི་སྐྱེ་སུ་ཡང་འཆི་བ་མེད་དེ། དོན་དམ་པར་སེམས་ཅན་དང་མི་དང་སྲོག་ཀྱང་ཡོད་པར་མི་རྙེད་དེ། ཆོས་འདི་རྣམས་ནི་ཆུ་ཡི་དབུ་བ་དང་ཆུ་ཤིང་དང་འདྲ་བ་སྙིང་པོ་མེད་པའོ། །ཞེས་བྱ་བ་ལ་སོགས་པ་བཤད་པར་འགྱུར་རོ་ཞེས་གསུངས་པའི་ཕྱིར་རོ། །མདོ་དེ་དག་གིས་རྨི་ལམ་གྱིས་དཔེས་ཆོས་ཐམས་ཅད་རང་བཞིན་གྱིས་མ་གྲུབ་པར་བཤད་པ་དེ་དབུ་མ་པའི་ལུགས་ལ་འགྲིག་གིསེམས་ཙམ་པ་ལ་མི་འགྲིགས་པས་དབུ་མ་པའི་ལུགས་དང་མཐུན་པར་ལེགས་པར་བཤད་པར་འགྱུར་རོ། །ཞེས་གསུངས་པ་ཡིན་ནོ། །༈གཉིས་པ་སྐྲ་ཤད་མཐོང་བའི་དཔེ་དགག་པ་ནི། སེམས་ཙམ་པ་ན་རེ། ཕྱི་དོན་མེད་པའི་ཤེས་པ་རང་བཞིན་གྱིས་ཡོད་པས་དཔེ་མེད་པ་མ་ཡིན་ཏེ་སྐུ་ཤད་མཐོང་བའི་ཤེས་པ་དེ་དེ་ཡིན་པའི་ཕྱིར། དེར་ཐལ། 
 རབ་རིབ་ཅན་གྱི་མིག་གིས་སྐར་མ་གྲུབ་པའི་སྐྲ་ཤད་མཐོང་བའི་ཤེས་པ་སྐྱེས་པ་སྐྱེ་བ་ཡོད་པ་བཞིན་ཕྱི་རོལ་མེད་ཀྱང་དེ་མཐོང་བའི་ཤེས་པ་རང་བཞིན་གྱིས་ཡོད་པ་ཡིན་པའི་ཕྱིར་ཞེ་ན། དེ་དག་མི་འཐད་དེ། མིག་གི་དབང་པོ་རབ་རིབ་དང་བཅས་པ་དེ་ལ་བརྟེན་པའི་མིག་གི་བློ་གང་གིས། རབ་རིབ་ཀྱི་མཐུ་ལས་སྐྲ་ཤད་རྣམས་གང་མཐོང་བ་ན་མཐོང་མཁན་གྱི་གང་ཟག་དེའི་བློ་ཡི་མཐོང་བའི་ངོ་ལ་ལྟོས་ན་ནི། མཐོང་བྱེད་མིག་ཤེས་དང་མཐོང་བྱ་སྐྲ་ཤད་གཉིས་ཆར་ཡང་བདེན་པ་ཡིན་སྟེ། དོན་གསལ་བར་མཐོང་བའི་རབ་རིབ་མེད་པའི་མཐོང་བ་ལ་ལྟོས་ན་ནི་སྐུ་ཤད་མཐོང་བའི་མིག་ཤེས་དང་སྐྲ་ཤད་ཀྱི་རྣམ་པ་གཉིས་གའང་བརྫུན་པ་སྟེ་རང་བཞིན་གྱི་མེད་པ་ཡིན་པའི་ཕྱིར། དེར་ཐལ། ཡུལ་བརྫུན་པ་ཡིན་། ན་དེས་བསྐྱེད་པའི་ཡུལ་ཅན་གྱི་རྣམ་པར་ཤེས་པ་རང་བཞིན་གྱིས་ཡོད་པ་མི་འཐད་པའི་ཕྱིར། །དེར་ཐལ། དེ་ལྟ་མ་ཡིན་པར་གལ་ཏེ་ཕྱི་རོལ་གྱི་ཤེས་བྱ་སྐྲ་ཤད་མེད་པར། སྐྲ་ཤད་ཀྱི་རྣམ་པ་ཅན་གྱི་རང་བཞིན་གྱིས་གྲུབ་པའི་བློ་སྐྱེ་བ་ཡོད་ན་ནི། 
 རབ་རིབ་ཅན་གྱི་གང་ཟག་གིས་གང་དུ་སྐྲ་ཤད་དེ་མཐོང་བའི་ཡུལ་དེར་མིག་ནི་རྗེས་སུ་འབྲེལ་བ་སྟེ་མིག་གཏད་པའི་རབ་རིབ་མེད་པའི་མིག་ལའང་སྐྲ་ཤད་མཐོང་བའི་མིག་གི་བློ་སྐྱེ་བར་འགྱུར་དགོས་པ་གང་ཞིགདེ་ལྟར་དགོས་ནའང་རབ་རིབ་མེད་པ་ལ་སྐྲ་ཤད་དུ་སྣང་བའི་བློ་སྐྱེ་བ་དེ་ལྟ་མ་ཡིན་པ་དེའི་ཕྱིར་ན་ཕྱི་དོན་མེད་པར་དེ་འཛིན་པའི་རང་བཞིན་གྱིས་གྲུབ་པའི་ཤེས་པ་དེ་ཡོད་པ་མིན་པའི་ཕྱིར་རོ། །དང་པོ་གང་ཞིག་གྲུབ་སྟེ། 
 སྐྲ་ཤད་མཐོང་བའི་རབ་རིབ་ཅན་གྱི་མིག་ཤེས་དང་། སྐྲ་ཤད་མཐོང་བ་མེད་པའི་རབ་རིབ་མེད་པའི་མིག་ཤེས་གཉིས་ཀ་ལ་ཡུལ་སྐྲ་ཤད་མེད་པར་ཡང་མཚུངས་རང་བཞིན་གྱིས་མ་གྲུབ་པར་ཡང་མཚུངས་པའི་ཕྱིར། ཁྱབ་སྟེ། སྐྲ་ཤད་མཐོང་བའི་ཤེས་པ་སོགས་ཡུལ་མཐོང་བའི་ཤེས་པ་རང་བཞིན་གྱིས་གྲུབ་པ་ཞིག་སྐྱེ་ན་དེའི་ཡུལ་མཐོང་བ་དེ་ཡུལ་ཡོད་མེད་དང་རབ་རིབ་སོགས་ལ་མི་ལྟོས་པར་མཐོང་དགོས། ཡུལ་ཡོད་མེད་དང་རབ་རིབ་སོགས་ལ་མ་ལྟོས་པར་ཡུལ་མཐོང་ན་རབ་རིབ་མེད་པའི་མིག་གིས་ཀྱང་རབ་རིབ་ཅན་གྱིས་སྐ་ཤད་མཐོང་བའི་ཡུལ་དེར་སྐྲ་ཤད་མཐོང་དགོས་པའི་ཕྱིར་ཏེ། རབ་རིབ་མེད་པའི་མིག་ཤེས་དེ་རང་བཞིན་གྱིས་ཡུལ་མཐོང་བ་པོར་གྲུབ་ན་ཅི་ཙམ་བརྟགས་ཀྱང་རྟེན་དབང་པོ་གསལ་མི་གསལ་དང་གཟུགས་སོགས་ལ་མ་ལྟོས་པར་ཡུལ་མཐོང་དགོས་པར་སྣང་བས། དེ་ལྟར་ན་རབ་རིབ་སོགས་ལ་མ་ལྟོས་པར་སྐྲ་ཤད་སོགས་ཀྱང་མཐོང་དགོས་པའི་ཕྱིར་རོ། །། ༈གཉིས་པ་བག་ཆགས་ཀྱི་ནུས་པ་ལས་དོན་གྱིས་སྟོང་བའི་ཤེས་པ་སྐྱེ་བའི་དོན་དགག་པ་ལ་གསུམ། བག་ཆགས་སྨིན་མ་སྨིན་ལས་དོན་སྣང་གི་ཤེས་པ་སྐྱེ་བ་དང་མི་སྐྱེ་བ་དགག་པ། སླར་ཡང་ཕྱི་རོལ་མེད་ཀྱང་རྣམ་ཤེས་ཡོད་ཚུལ་བརྗོད་པ་དགག་པ། སེམས་ཙམ་གྱི་ལུགས་བཀག་པ་ལ་ལུང་གིས་གནོད་པ་མེད་པར་བསྟན་པའོ། །དང་པོ་ལ་གཉིས། གཞན་ལུགས་བརྗོད་པ་དང་ལུགས་དེ་དགག་པའོ། །སེམས་ཙམ་པ་ན་རེ། མིག་ཤེས་རང་བཞིན་གྱིས་གྲུབ་པ་ཡིན་ཀྱང་རབ་རིབ་མེད་པ་ལ་སྐྲ་ཤད་སྣང་བའི་བློ་སྐྱེ་བར་འགྱུར་དགོས་པའི་ཕྱིར་སྐྱོན་མེད་དེ། སྐྲ་ཤད་མེད་ཀྱང་སྐྲ་ཤད་ཛག་སྣང་ལྟ་བུའི་ཡུལ་ཡོད་པ་དེ་རྣམ་ཤེས་སྐྱེ་པའི་རྒྱུའམ་གཙོ་བོ་ཡིན་ན་རབ་རིབ་ཅན་ལ་སྐྲ་ཤད་མཐོང་བའི་བློ་སྐྱེ་བའི་རྒྱུ་སྐྲ་ཤད་ཀྱི་སྣང་བ་གང་དུ་ཤར་བའི་། ཡུལ་དེར་སྤྱིར་གྱི་མིག་ཤེས་སྐྱེ་བའི་རྒྱུའི་གཙོ་བོ་དེ་ཡོད་པས་ན་དེར་རབ་རིབ་མེད་པ་ལ་ཡང་སྐུ་ཤད་སྣང་བར་འགྱུར་དགོས་ཀྱང་། རྣམ་ཤེས་སྐྱེ་བ་ནི་ཡུལ་ཡོད་མེད་ལ་གཙོ་བོར་ལྟོས་པ་མ་ཡིན་པའི་ཕྱིར་ཏེ། རྣམ་ཤེས་སྐྱེ་མི་སྐྱེ་ནི་རྣམ་ཤེས་སྔ་མའི་ཡུལ་དེ་དང་དེ་མཐོང་བའི་བག་ཆགས་ཀུན་གཞི་ལ་བཞག་ཏེ་སྨིན་མ་སྨིན་གྱི་རྒྱུ་ལས་ཡིན་པས། གང་ཟག་གང་ལ་སྐྲ་ཤད་ཀྱི་རྣམ་པ་ཅན་གྱི་ཤེས་པ་སྔ་མ་ཞིག་གིས་སྐྲ་ཤད་མཐོང་བའི་བློ་སྐྱེ་བའི་བག་ཆགས་བཞག་པའི་བག་ཆགས་དེ་སྨིན་པར་གྱུར་པ་ཅན་ལ་སྐྲ་ཤད་མཐོང་བའི་ཤེས་པ་སྐྱེ་བ་ཡིན་གྱི། གང་ཕྱིར་རབ་རིབ་མེད་པར་ཡུལ་མཐོང་བ་དག་པ་རྣམས་ལ་ནི་སྐྲ་ཤད་མཐོང་བའི་བློ་ཡི་ནུས་པའམ་བག་ཆགས་ནི་སྨིན་པ་མེད་པ་སྟེ་མ་སྨིན་པ་དེའི་ཕྱིར་ན། རབ་རིབ་མེད་པ་དེ་ལ་སྐྲ་ཤད་མཐོང་བའི་བློ་སྐྱེ་བར་མི་འགྱུར་བ་ཡིན་གྱི། རབ་རིབ་མེད་པའི་བློ་ངོར་ཤེས་བྱ་སྐྲ་ཤད་དུ་ཡོད་པའི་དངོས་པོ་དང་བྲལ་བའི་དེ་ལ་སྐྲ་ཤད་མཐོང་བའི་བློ་མི་སྐྱེ་བ་མིན་པའི་ཕྱིར་ཞེ་ན། །༈གཉིས་པ་ལུགས་དེ་དགག་པ་ལ་གསུམ། ད་ལྟ་བ་ལ་ནུས་པ་རང་བཞིན་གྱིས་གྲུབ་པ་དགགམ་འོངས་པ་ལ་ནུས་པ་རང་བཞིན་གྱིས་གྲུབ་པ་དགག་འདས་པ་ལ་ནུས་པ་རང་བཞིན་གྱིས་གྲུབ་པ་དགག་པའོ། །དང་པོ་ནི། 
 གལ་ཏེ་ནུས་པའམ་བློ་ནུས་དེ་རང་བཞིན་གྱིས་གྲུབ་པ་གཅིག་ཡོད་ན་ནི་ཁྱོད་ཀྱི་ལུགས་ལ་ནུས་པ་དེ་སྨིན་པ་ལས་རྣམ་ཤེས་འབྱུང་བ་དང་མ་སྨིན་པ་ལས་མི་འབྱུང་བ་འདི་ཡོད་དུ་ཆུག་ན་ཡང་། ཁྱོད་ཀྱི་ལུགས་ལ་ནུས་པ་རང་བཞིན་གྱིས་གྲུབ་པ་ཞིག་མེད་ན་ནུས་པ་རང་གི་ངོ་བོ་དང་དེ་ལས་རྣམ་ཤེས་སྐྱེ་བ་དག་གཏན་མེད་དུ་འདོད་ཅིང་། ནུས་པ་ངོ་བོ་ཉིད་ཀྱི་གྲུབ་པ་དེ་ནི་གཏན་མེད་པས། ཁྱོད་ཀྱི་ལུགས་ལ་ནུས་པའི་རྒྱུ་ལས་རྣམ་ཤེས་སྐྱེ་བ་འདི་ནི་འགྲུབ་པ་མ་ཡིན་ཏེ། ནུས་པ་འདི་ངོ་བོ་ཉིད་ཀྱིས་གྲུབ་པ་ཞིག་ཡིན་ན་ནུས་པའི་བཏགས་དོན་བཙལ་བས་རྙེད་དགོས་ལ། དེ་ཡང་ནུས་པ་ནི་ཤེས་པ་ལ་ཡོད་པའི་དངོས་པོ་ཡིན་པས་ད་ལྟར་བའི་ཤེས་པ་ལ་ཡོད་པའམ་འབྲེལ་བ་དང་། མ་འོངས་པའི་ཤེས་ལ་ཡོད་པའམ་འབྲེལ་བ་དང་། འདས་པའི་ཤེས་པ་ལ་ཡོད་པའམ་འབྲེལ་བ་ཞིག་ཡིན་གྲང་། དེ་ལ་རེ་ཞིག་སྐྱེས་པ་མ་འགག་པའི་ད་ལྟར་བའི་ཤེས་པ་ལ་ནུས་པ་ངོ་བོ་ཉིད་ཀྱི་གྲུབ་པ་སྲིད་པ་ཡོད་པ་མ་ཡིན་ཏེ། ཅི་སྟེ་རྣམ་ཤེས་ད་ལྟར་བ་ལ་རྣམ་ཤེས་ད་ལྟར་བའི་ནུས་པ་དེ་ཡོད་ན་ནི་རྣམ་ཤེས་དང་ནུས་པ་གཉིས་དུས་མཚུངས་སུ་འགྱུར་ལ།དེ་ཡང་དུས་མཚུངས་སུ་གྲུབ་པའི་ནུས་པ་དང་རྣམ་ཤེས་གཉིས་དོན་གཞན་དུ་ཡོད་པར་མི་རིགས་པས་དེ་གཉིས་ངོ་བོ་གཅིག་ཏུ་གྲུབ་དགོས། དེ་གཉིས་རང་བཞིན་གྱིས་གྲུབ་པའི་ངོ་བོ་གཅིག་ཡིན་ན་ཐ་དད་ཅུང་ཟད་ཀྱང་མེད་པའི་གཅིག་ཏུ་ཡོད་དགོས་པས་རྣམ་ཤེས་ནི་ནུས་པ་ཉིད་ཡིན་དགོས་ཀྱང་། དེ་ལྟར་མི་རིགས་ལ། གལ་ཏེ་དེ་ལྟར་རིགས་ན་ནི་རྒྱུ་ནུས་པ་དང་འབྲས་བུ་རྣམ་ཤེས་སོགས་གཅིག་ཡིན་པས་རྣམ་ཤེས་སོགས་ནུས་པའི་རྒྱུ་ལས་སྐྱེ་བའི་འབྲས་བུ་ཐམས་ཅད་ལ་རང་ལས་ཐ་དད་པའི་རྒྱུ་མེད་པ་ཅན་དུ་འགྱུར་རོ། །དེ་ལྟར་ཡིན་པ་དེའི་ཚེ་ན་ནུས་པ་དེ་ལས་རྣམ་ཤེས་སྐྱེ་ཞེས་འཇོག་པའི་ཚེ་ན་ནི་རྣམ་ཤེས་དེ་དག་ཐ་དད་དུས་མཉམ་པའི་ནུས་པ་ལས་སྐྱེ་བ་ཡིན་ཞེས་བྱེད་དགོས་ཀྱང་དུས་མཉམ་པའི་རྒྱུ་ལས་འབྲས་བུ་སྐྱེ་བ་མི་འཐད་པས་རྣམ་ཤེས་ད་ལྟར་བ་ལ་རྣམ་ཤེས་དེའི་ནུས་པ་ཡོད་པ་མ་ཡིན་པའི་ཕྱིར་རོ། །འདི་ལ་ད་ལྟར་བའི་རྣམ་ཤེས་ཀྱི་ནུས་པ་མེད་ཀྱང་། མ་འོངས་བ་སྐྱེ་འགྱུར་གྱི་རྣམ་ཤེས་ཀྱི་ནུས་པ་ཡོད་པས་སྐྱོན་མེད་ཟེར་ན། ཐ་སྙད་ཙམ་དུ་དེ་འཐད་ཀྱང་སྐྱེ་འགྱུར་གྱི་མ་འོངས་པའི་རྣམ་ཤེས་ཀྱི་ནུས་པ་རང་བཞིན་གྱིས་གྲུབ་པ་དེ་ད་ལྟར་བའི་རྣམ་ཤེས་ལ་ཡོད་པ་འོག་ཏུ་འགོག་ཅིང་། ད་ལྟར་བ་ལ་འདས་པའི་རྣམ་ཤེས་སྐྱེད་པའི་ནུས་པ་ཡོད་མི་སྲིད་ལ། ད་ལྟར་བ་ལ་ད་ལྟར་གྱི་རྣམ་ཤེས་ཀྱི་ནུས་པ་ཡོད་པ་དང་སྤྱིར་ནུས་པ་རང་བཞིན་གྱིས་གྲུབ་པ་ཡོད་པ་ནི་གོང་དུ་བཀག་པ་དེའོ། །༈གཉིས་པ་མ་འོངས་པ་ལ་ནུས་པ་རང་བཞིན་གྱིས་གྲུབ་པ་དགག་པ་ནི། 
 མ་སྐྱེས་པ་མ་འོངས་པའི་རྣམ་ཤེས་ཀྱི་ངོ་བོ་ལ་ཡང་ནུས་པ་རང་བཞིན་གྱིས་གྲུབ་པ་ཡོད་པ་མ་ཡིན་ཏེ། རྣམ་ཤེས་མ་འོངས་པ་ནི་ད་ལྟར་རྣམ་ཤེས་སུ་མེད་པའི་ཕྱིར། ཁྱབ་སྟེ། མ་འོངས་པའི་རྣམ་ཤེས་ཀྱི་སྟེང་གི་ནུས་པ་ཞེས་པ་དེ་ནི་ནུས་པ་ལ་ས་བོན་གྱི་སྟེང་གི་ནུས་པ་སོགས་དུ་མ་ཡོད་པ་ལས་མ་འོངས་པའི་རྣམ་ཤེས་ཀྱི་སྟེང་གི་ནུས་པ་དེ་ཁྱད་པར་དུ་འབྱེད་པའི་ཆོས་ནི་མ་འོངས་པའི་རྣམ་ཤེས་དང་། ཁྱད་པར་དུ་བྱ་བའི་གཞི་ནི་ནུས་པ་ཡིན་པས་ནུས་པ་ཁྱད་གཞི་དང་། མ་འོངས་པའི་རྣམ་ཤེས་ཁྱད་ཆོས་ཡིན་པ་གང་ཞིགདེ་ལྟར་ན་ཁྱད་པར་གྱི་ཆོས་མ་འོངས་པའི་རྣམ་ཤེས་རྣམ་ཤེས་སུ་ད་ལྟར་མེད་པར་ཁྱད་པར་ཅན་མ་འོངས་པའི་རྣམ་ཤེས་ཀྱི་ནུས་པ་རང་བཞིན་གྱིས་ཡོད་པ་མིན་པའི་ཕྱིར་ཏེ། ཐ་སྙད་ཙམ་དུ་མ་འོངས་པའི་རྣམ་ཤེས་ལ་ནུས་པ་དེ་ཡོད་ཀྱང་མ་འོངས་པའི་རྣམ་ཤེས་ཀྱི་སྟེང་གི་ནུས་པ་དེ་རང་བཞིན་གྱིས་གྲུབ་པ་ཞིག་ཡོད་ན་ད་ལྟར་དེ་བཙལ་བ་ན་མ་འོངས་པའི་རྣམ་ཤེས་དེ་ད་ལྟར་ཡོད་པར་སྣང་ནས་དེའི་ནུས་པ་དེ་དེ་ལ་ཡོད་པར་སྣང་བ་ཁོ་ན་ལས་གཞན་དུ་མི་སྣང་ལ། དེ་ལྟར་ན་དེའི་ནུས་པ་རང་བཞིན་གྱིས་ཡོད་པར་རྙེད་ན་བཙལ་བའི་བློ་ལ་སྣང་བ་ལྟར་གྲུབ་དགོས་ཀྱི་བློ་ལ་མི་སྣང་ན་གཞི་མ་གྲུབ་པ་ཡིན་པས་བློ་ལ་སྣང་བ་ལྟར་ཁྱད་ཆོས་མ་འོངས་པའི་རྣམ་ཤེས་མེད་པར་ཁྱད་པར་ཅན་དེའི་སྟེང་གི་བག་ཆགས་རང་བཞིན་གྱིས་གྲུབ་པ་མེད་དགོས་པའི་ཕྱིར་ཏེ། ཁྱད་པར་རྣམ་ཤེས་མེད་པར་ཁྱད་གཞི་དེའི་བག་ཆགས་རང་བཞིན་གྱིས་གྲུབ་པ་ཡོད་ན། མོ་གཤམ་གྱི་བུ་ལའང་དེའི་སྟེང་གི་ནུས་པ་དེ་ནི་ཡོད་པར་ཐལ་ལོ། །རྒྱུ་མཚན་མཚུངས་པའི་ཕྱིར། འདི་མ་འོངས་པའི་རྣམ་ཤེས་ཀྱི་སྟེང་དུ་ནུས་པ་རང་བཞིན་གྱིས་གྲུབ་ཡོད་པ་འགོག་པའོ། །གལ་ཏེ་མ་འོངས་པའི་རྣམ་ཤེས་གང་ཞིག་ད་ལྟར་གྱི་ནུས་པ་ལས་སྐྱེ་འགྱུར་དེ་ལ་བསམ་ནས་ཁོ་ན་རེ། མ་འོངས་པའི་རྣམ་ཤེས་ཀྱི་སྟེང་ལ་ནུས་པ་རང་བཞིན་གྱིས་གྲུབ་པ་ཡང་ཡོད་ལ། ད་ལྟ་མ་འོངས་པའི་རྣམ་ཤེས་མེད་ཀྱང་ཁྱད་ཆོས་མེད་པར་ཁྱད་གཞི་ཡོད་པར་ཐལ་བ་དང་། མོ་གཤམ་གྱི་བུ་ལ་ནུས་པ་ཡོད་པར་ཐལ་བའི་སྐྱོན་མེད་དེ། 
 མ་འོངས་པའི་རྣམ་ཤེས་ཀྱི་བག་ཆགས་ད་ལྟར་ཡོད་པར་འདི་ལས་མ་འོངས་པའི་རྣམ་ཤེས་འདི་འབྱུང་ཞེས་བྱས་ན་ད་ལྟར་གྱི་ནུས་པ་དེ་ཁྱད་གཞི་དང་མ་འོངས་པའི་རྣམ་ཤེས་ཁྱད་ཆོས་སུ་འགྱུར་བ་གང་ཞིགའཇིག་རྟེན་ན་འབྲས་ཆན་ཚོས་ཤིགཅེས་དང་། རྣལ་མ་འདི་ལས་རས་ཡུག་འཐོགས་ཤིག་ཅེས་རྗེས་སུ་འབྱུང་འགྱུར་གྱིས་འབྲས་ཆན་དང་། སྣམ་བུ་ལ་བསམ་ནས་དེ་སྐད་སྨྲ་བ་བཞིན་དུ་ངེད་ཅག་གིས་མ་འོངས་པ་ན་འབྱུང་བར་འགྱུར་བའི་མ་འོངས་པའི་རྣམ་ཤེས་ལ་བསམ་ནས་མ་འོངས་པའི་རྣམ་ཤེས་ཀྱི་ནུས་པ་འདི་ཡིན་ནོ་ཞེས་བསྙད་པར་འདོད་པ་ཡིན་ནོ་ཞེ་ན། སྤྱིར་དེ་ལྟར་ཡིན་ཀྱང་ཁྱོད་ཀྱི་ལུགས་ལ་ནི་དེ་ཡང་སྙིང་པོ་མེད་དེ། མ་འོངས་པའི་རྣམ་ཤེས་སྐྱེད་པའི་ནུས་པ་རང་བཞིན་གྱིས་གྲུབ་པ་ཡོད་ན་རང་བཞིན་གྱིས་གྲུབ་པའི་རྣམ་ཤེས་འབྱུང་དུ་ཆུག་ཀྱང་། རྣམ་ཤེས་རང་བཞིན་གྱིས་གྲུབ་པ་ནི་རི་བོང་གི་རྭ་བཞིན་ནམ་ཡང་མེད་ལ། དེ་མེད་ན་ནམ་ཡང་མེད་པའི་རང་བཞིན་གྱིས་གྲུབ་པའི་རྣམ་ཤེས་སྐྱེད་པའི་ནུས་པ་ཡང་གཏན་སྲིད་ཅིང་། བདེན་གྲུབ་ཀྱི་རྣམ་ཤེས་བསྐྱེད་ནུས་ཀྱི་ནུས་པ་མེད་པར་ནི་བདེན་གྲུབ་ཀྱི་རྣམ་ཤེས་འདི་མི་འབྱུང་བར་འགྱུར་བ་སྟེ་རང་བཞིན་གྱིས་གྲུབ་པའི་རྣམ་ཤེས་འབྱུང་བ་མེད་པའི་ཕྱིར་ཏེ། དེས་ན་རང་བཞིན་གྱིས་གྲུབ་པའི་རྣམ་ཤེས་མ་འོངས་པ་ཁྱད་ཆོས་དང་། དེས་ནུས་པ་ཁྱད་པར་ཅན་མ་ཡིན་པ་མ་ཟད་དེ་འདྲའི་ཁྱད་པར་ཅན་གཞི་མ་གྲུབ་པ་གང་ཞིགད་ལྟར་མེད་པའི་མ་འོངས་པའི་རྣམ་ཤེས་དེ་རང་བཞིན་གྱིས་གྲུབ་ན་མ་འོངས་པའི་རྣམ་ཤེས་ཡིན་པའི་ངོ་བོ་དེ་ནམ་ཡང་འདོར་མི་རུང་བས་དེ་སྐྱེས་པའི་དུས་ནམ་ཡང་མེད་ལ། དེ་མེད་ན་དེ་འདྲ་དེ་སྐྱེད་པའི་། ནུས་པ་ཡང་ཅུང་ཟད་ཡོད་མི་སྲིད་པའི་ཕྱིར། དཔེར་ན་རི་བོང་གི་རྭ་སྐྱེད་པའི་ནུས་པ་མེད་པ་བཞིན་ནོ། །བྱས་པ་ལ་ཁོ་ན་རེ། འབྱུང་འགྱུར་གྱི་རྣམ་ཤེས་ལ་ནུས་པ་མེད་པའི་སྐྱོན་མེད་དེ། རྗེས་སུ་རྣམ་ཤེས་འབྱུང་འགྱུར་ཡོད་པ་ལ་ལྟོས་ནས་དེའི་ནུས་པ་འཇོགནུས་པ་ལས་རྣམ་ཤེས་འབྱུང་ངོ་ཞེས་ནུས་པ་ལ་ལྟོས་ནས་རྣམ་ཤེས་འཇོག་པ་ཡིན་པའི་ཕྱིར། ཞེ་ན། འོ་ན་རྣམ་ཤེས་དང་དེའི་ནུས་པ་གཉིས་ལྟོས་གྲུབ་ཡིན་པར་ཐལ་ལོ། །དེ་འདོད་ན། རྣམ་ཤེས་དང་ནུས་པ་གཉིས་རང་བཞིན་གྱིས་མ་གྲུབ་པར་ཐལ། དེ་གཉིས་ལྟོས་གྲུབ་ཡིན་པའི་ཕྱིར། ཁྱབ་སྟེ། 
 ཕན་ཚུན་གྱི་དོན་ལ། བརྟེན་པའི་སྟེ་ལྟོས་ནས་གྲུབ་པ་ནི། རང་བཞིན་གྱིས་གྲུབ་པ་མིན་པ་ཉིད་ཡིན་ཅེས་སྐྱེས་བུ་དམ་པ་མཁྱེན་རབ་མངའ་བ་རྣམས་ཀྱིས་གསུངས་པའི་ཕྱིར་རོ། །དེ་ཡང་རྣམ་ཤེས་དེ་རང་བཞིན་གྱིས་གྲུབ་ན་རང་སྐྱེད་པའི་ནུས་པ་ལ་མ་ལྟོས་པར་གྲུབ་པ་དང་། ནུས་པ་དེ་ཡང་རྣམ་ཤེས་སྐྱེད་པ་ལ་མ་ལྟོས་པར་རང་བཞིན་ནུས་པའི་ངོ་བོར་གྲུབ་དགོས་ཀྱང་། རང་སྐྱེད་པའི་ནུས་པ་ལ་མ་ལྟོས་པར་རྣམཤེས་མི་འབྱུང་། བསྐྱེད་བྱ་རྣམ་ཤེས་ལ་མ་ལྟོས་པར་རྣམ་ཤེས་ཀྱི་ནུས་པ་ཡིན་ཞེས་ནུས་པའི་ངོ་བོ་འཇོག་རྒྱུ་མེད་པས་དེ་གཉིས་ལྟོས་གྲུབ་ཡིན་ལ། ལྟོས་གྲུབ་ལ་བློ་ལ་སྣང་ཙམ་ལས་རང་གི་ངོ་བོས་གྲུབ་པ་མི་འཐད་པ་ཡིན་ནོ། །གསུམ་པ་འདས་པ་ལ་ནུས་པ་རང་བཞིན་གྱིས་གྲུབ་པ་དགག་པ་ནི། 
 གལ་ཏེ་ཁོ་ན་རེ་འདས་པའི་རྣམ་ཤེས་ལ་ནུས་པ་རང་བཞིན་གྱིས་གྲུབ་པ་ཡོད་དེ། སྐྱེས་ནས་འགག་བཞིན་པའི་རྣམ་ཤེས་ཀྱི་རང་དང་མཐུན་པའི་འབྲས་བུ་རྣམ་ཤེས་ཕྱི་མ་སྐྱེད་པའི་ནུས་པ་ཀུན་གཞིའི་རྣམ་ཤེས་ལ་བཞག་པ་དེ་ཉིད་སྨིན་པ་ལས་འབྱུང་འགྱུར་གྱི་རྣམ་ཤེས་རྣམས་འབྱུང་བའི་ཕྱིར་ཞེ་ན། དེའང་ཁྱེད་ཅག་གི་ནུས་པ་རང་བཞིན་གྱིས་གྲུབ་པ་ཞིག་བཞག་པར་བསམ་པ་ཡིན་པས། དེ་ལྟར་ན་རང་བཞིན་གྱིས་གྲུབ་པའི་གཞན་གྱི་ནུས་པ་སྟེ། ནུས་པ་གཞན་ལས་འབྲས་བུ་རྣམ་ཤེས་གཞན་འབྱུང་བར་འགྱུར་བར་ཐལ། ནུས་པའི་སྐད་ཅིག་དང་པོ་དང་གཉིས་པ་ལོག་པ་དང་ནུས་པའི་རྒྱུན་དུ་གྱུར་པའི་རྣམ་ཤེས་དང་དེའི་སྐད་ཅིག་དང་པོ་ལོག་པ། 
 རྒྱུན་ཅན་སྐད་ཅིག་མ་རྣམ་ཤེས་རིམ་ཅན་དུ་འབྱུང་བ་དེར་སྟེ་དེ་ལ་ཁྱོད་ལྟར་ན་སྐད་ཡིག་མ་དེ་དག་ཕན་ཚུན་རང་བཞིན་གྱིས་གྲུབ་པའི་ཐ་དད་པ་རེ་རེ་ཡོད་པའི་ཕྱིར་དང་། སྐད་ཅིག་མ་སྔ་མ་སྔ་མ་རྣམས་སྐད་ཅིག་ཕྱི་མ་ཕྱི་མའི་རྒྱུ་ཡིན་པ་དེའི་ཕྱིར། དེ་ལ་བུམ་པའི་རྒྱུན་ཞེས་པ་ནི་ཆ་ཅན། རྒྱུན་དང་། བུམ་པའི་སྐད་ཅིག་སྔ་ཕྱི་དུ་མའི་རྫས་སོ་སོ་བ་རྣམ་ཤེས་ནི་ཆ་ཤས་དང་རྒྱུན་ཅན་ཡིན་ནོ། །དེ་ལ་སེམས་ཙམ་པས་དེ་ལྟར་འདོད་པ་ལ་སྐྱོན་མེད་པས་རྩ་བར་འདོད་དོ་སྙམ་ན། འོ་ན་མྱུ་གུའི་ས་བོན་ལས་རྣམ་ཤེས་སྐྱེ་བ་དང་རྣམ་ཤེས་དང་རྣམ་ཤེས་ཀྱི་ནུས་པ་ལས་མྱུ་གུ་སྐྱེ་བ་སོགས་དངོས་པོ་ཐམས་ཅད་ནི་རང་ལས་གཞན་པའི་དངོས་པོ་ཀུན་ལས་འབྱུང་པར་འགྱུར་བར་ཐལ། རང་བཞིན་གྱིས་གྲུབ་པའི་གཞན་དུ་གྱུར་པའི་ནུས་པ་ལས་རང་ལས་རང་བཞིན་གྱིས་ཐ་དད་པའི་རྣམ་ཤེས་འབྱུང་པའི་ཕྱིར། འདིའི་ཁྱབ་པ་གཞན་སྐྱེ་དང་བདྲ། དེ་ལ་སེམས་ཙམ་པ་ན་རེ། མ་ཁྱབ་སྟེ། གལ་ཏེ་ནུས་པ་དང་དེའི་འབྲས་བུ་ཤེས་པ་གཉིས་ཀྱི་སྐད་ཅིག་སྔ་ཕྱིའི་རྒྱུན་ཅན་གྱི་རྫས་རྣམས་རིམ་གྱིས་འཇུག་པ་དེར་ནི། རྒྱུན་ཅན་རྫས་ཀྱི་སྐད་ཅིག་རྣམས་ཕན་ཚུན་རང་བཞིན་གྱིས་གྲུབ་པའི་ཐ་དད་པ་རེ་རེ་ཡོད་མོད་ཀྱི། སྐད་ཅིག་སྔ་ཕྱི་བ་དེ་དག་ལ་རྒྱུན་ནི་ཐ་དད་པ་མེད་པ་རྒྱུན་གཅིག་པ་ཁོ་ན་ཡིན་པ་དེའི་ཕྱིར་ན། རྣམ་ཤེས་ཀྱི་ནུས་པའི་རྒྱུན་ཅན་སྔ་མ་ལས་ཕྱི་མ་དང་ནུས་པ་ལས་རྣམ་ཤེས་སྐྱེ་བ་འཐད་ལ། མྱུ་གུའི་ས་བོན་དང་རྣམ་ཤེས་གཉིས་རྒྱུན་གཅིག་པ་མ་ཡིན་པར་རྒྱུན་ཐ་དད་ཡིན་པས་མྱུ་གུའི་ས་བོན་ལས་རྣམ་ཤེས་སྐྱེ་བ་མི་རིགས་པས་ན་དངོས་པོ་ཐམས་ཅད་ལས་དངོས་པོ་ཐམས་ཅད་སྐྱེ་བར་ཐལ་བའི་ཉེས་པ་མེད་པའི་ཕྱིར་ཞེ་ནཱ། རྒྱུན་ཅན་སྔ་ཕྱི་བ་ངོ་བོ་ཉིད་ཀྱིས་གྲུབ་པ་རྣམ་ཤེས་རྒྱུན་གཅིག་ཡིན་པར་རིགས་པས་གྲུབ་ན་ནི་ཐམས་ཅད་ལས་ཐམས་ཅད་སྐྱེ་བར་ཐལ་བའི་སྐྱོན་མེད་དུ་ཆུག་ཀྱང་། ནུས་པ་དང་ཤེས་པའི་རྒྱུན་སྔ་ཕྱི་བ་རང་གི་ངོ་བོས་གྲུབ་བའི་ཐ་དད་པ་རྣམས་རྒྱུན་གཅིག་ཡིན་པ་འདི་ནི་སྔར་སུས་ཀྱང་ཚད་མས་མ་གྲུབ་པས་ད་དུང་བསྒྲུབ་པར་བྱ་དགོས་པ་ཞིག་ཡིན་ཏེ། ཤེས་པའི་རྒྱུན་གྱི་རྒྱུན་ཅན་ཤེས་པ་སྔ་ཕྱི་བ་རྣམས་བཏགས་ཡོད་ཙམ་གྱིས་འཇོག་ཚེ་ནི་མ་བཏགས་པའི་བློ་ངོར་དེ་དག་རྒྱུན་གཅིག་ཏུ་སྣང་ཡང་སྣང་ལ་སྣང་བ་ཙམ་གྱིས་རྒྱུན་གཅིག་དུ་འཇོག་ནུས་ལ། རྒྱུན་དང་རྒྱུན་ཅན་རྣམས་རང་བཞིན་གྱིས་གྲུབ་ན་གང་དུ་སྣང་བའི་དོན་གྱི་ངོས་ནས་གྲུབ་མ་གྲུབ་དཔྱད་ནས་འཇོག་དགོས་ཤིང་དེ་ལྟར་འཇོག་བྱེད་ལ་ཚད་མ་ལས་གཞན་མེད་པས་ཚད་མས་འཇོག་དགོས་ལ། ཚད་མ་ལ་རྒྱུན་ཅན་སྔ་ཕྱི་བ་རྣམས་རང་ངོས་ནས་གྲུབ་པའི་ཚུལ་ལ་ཇི་ཙམ་བརྟགས་ཀྱང་དེ་དག་འབྲེལ་མེད་ཁོ་ནར་སྣང་བ་ལས་རྒྱུན་གཅིག་ཏུ་རུང་བ་ཞིག་རྣམ་པ་ཀུན་དུ་མི་རྙེད་པས་ན། རྒྱུན་ཅན་སྔ་ཕྱི་ངོ་བོ་ཉིད་ཀྱིས་གྲུབ་པའི་ཐ་དད་པ་རྣམས་ལ་ཐ་མི་དད་པའི་རྒྱུན་ཏེ་རྒྱུན་གཅིག་པ་ཡིན་པ་གོ་སྐབས་མི་རིགས་པའི་ཕྱིར་རོ། །
 དཔེར་ན་བྱིས་པ་དང་ཉེ་སྦས་ལ་བརྟེན་པ་སྟེ་བྱིས་པ་དང་ཉེར་སྦས་ཀྱི་རྒྱུད་དུ་གཏོགས་པའི་ཆོས་རྣམས་ནི་གང་ཟག་སོ་སོ་བའི་རྒྱུད་ཀྱི་ཆོས་གཞན་ཉིད་ཡིན་པའི་ཕྱིར་ན་རྒྱུད་གཅིག་དུ་གཏོགས་པ་མིན་པ་བཞིན་ཡིན་པའི་ཕྱིར་ཏེ། རྣམ་ཤེས་ཀྱི་ནུས་པ་དང་རྣམ་ཤེས་གཉིས་ཀྱི་རྒྱུན་ཅན་གྱི་རྫས་སྔ་ཕྱི་བ་གང་དག་རང་བཞིན་ཉིད་ཀྱིས་གྲུབ་པའི་སོ་སོ་བ་དེ་དག་ནི་རྒྱུད་གཅིག་དུ་གཏོགས་པ་ཡིན་པ་ནི་རིགས་པ་དང་ལྡན་པ་མ་ཡིན་པའི་ཕྱིར་ཏེ། དེ་དག་རྒྱུན་གཅིག་ཡིན་པ་རིགས་པས་མི་རྙེད་པའི་ཕྱིར་ཏེ། དེ་མ་ཟད་དེ་འདྲའི་རྒྱུན་གཅིག་པ་ལ་རིགས་པས་གནོད་པ་དུ་མ་འབབ་པའི་ཕྱིར་རོ། །དེ་ལྟར་གཞན་སྐྱེ་འདོད་པ་དག་གིས་གཞན་སྐྱེ་ལ་ཧ་ཅང་ཐལ་བའི་སྐྱོན་སྤོང་ལ། ས་ལུའི་ས་སྨྱུག་གཉིས་རང་བཞིན་གྱིས་གཞན་ཡིན་ཀྱང་སྐྱེ་རུང་བའི་རྒྱུ་མཚན་ལས། དེ་གཉིས་རྒྱུན་གཅིག་ཡིན་པ་བཀོད་པ་ལྟ་བུ་རང་བཞིན་གྱིས་གྲུབ་པའི་གཞན་ལས་འབྲས་བུ་འབྱུང་བའི་སྒྲུབ་བྱེད་ལ། སྔ་ཕྱི་རྒྱུད་གཅིག་ཡིན་པ་འགོད་པ་དང་། ས་ལུའི་ས་སྨྱུག་གཉིས་རང་བཞིན་གྱིས་གཞན་ཡིན་པ་དང་། ས་ལུའི་ས་བོན་དང་མེ་ལྕེ་གཉིས་རང་བཞིན་གྱིས་གཞན་ཡིན་པ་གཉིས་རང་བཞིན་གྱིས་གྲུབ་པའི་གཞན་ཡིན་པ་ལ་མཚུངས་ཀྱང་ས་ལུའི་ས་བོན་ལས་མེ་ལྕེ་མི་འབྱུང་བའི་རྒྱུ་མཚན་ལ། དེ་གཉིས་རྒྱུན་ཐ་དད་ཡིན་པ་དེ་འགོད་ཀྱང་རྒྱུ་མཚན་དེས་རྒྱུ་ཡིན་མིན་ཐམས་ཅད་ལས་སྐྱེ་བར་ཐལ་བ་སྤོང་མི་ནུས་པའི་གནད་ནི་ཕ་རོལ་པོས་རྒྱུ་འབྲས་གཉིས་རང་བཞིན་གྱིས་གྲུབ་པར་ཁས་བླངས་བ་ལ་ཐུག་པ་ཡིན་ཏེ། རྒྱུ་འབྲས་རང་བཞིན་གྱིས་ཐ་དད་པ་ལ་རྒྱུད་གཅིག་པ་མི་འཐད་ལ། རྒྱུད་གཅིག་པ་མིན་ཀྱང་སྐྱེ་ན་མེ་ལྕེ་ལས་མུན་པ་སྐྱེ་བ་སོགས་རྒྱུ་ཡིན་མིན་ཐམས་ཅད་ལས་འབྲས་བུ་ཐམས་ཅད་སྐྱེ་བར་ཐལ་བ་བཟློག་ཏུ་མེད་པའི་ཕྱིར་རོ། །༈གཉིས་པ་སླར་ཡང་ཕྱི་དོན་མེད་པར་རྣམ་ཤེས་ཡོད་ཚུལ་བརྗོད་པ་དགག་པ་ལས། གཞན་གྱི་ལུགས་བརྗོད་པ་དང་། ལུགས་དེ་དགག་པའོ། །དང་པོ་ནི་སེམས་ཙམ་པའི་འདོད་པ་ལ་སྐྱོན་དེ་སྐད་བསྟན་ཀྱང་སླང་ཡང་སེམས་ཙམ་པས་རང་གི་གྲུབ་མཐའི་ལུགས་དེ་གཙོ་བོར་བརྗོད་པར་བྱས་ན། དེས་རང་གི་ཁས་བླངས་ཀྱི་གྲུབ་མཐའ་དེ་འགྲུབ་པར་འགྱུར་རོ་བསམ་ནས་སྨྲས་པ། 
 མིག་བློ་སྟེ་མིག་གི་རྣམ་ཤེས་སྐྱེ་བའི་རྒྱུ་རང་གི་ནུས་པའམ་བག་ཆགས་གང་ཞིག་ཀུན་གཞི་ལ། མིག་ཤེས་གཞན་གྱིས་རང་ཉིད་འགག་བཞིན་པའི་དེ་མ་ཐག་དུ་ཀུན་ནས་འཇོག་པར་བྱེད་ལ། བཞག་པའི་བག་ཆགས་དེ་སྨིན་པ་ལས་བག་ཆགས་དེ་འཇོག་མཁན་གྱི་མིག་ཤེས་དེ་དང་རྣམ་པ་མཐུན་པའི་མིག་གི་རྣམ་ཤེས་ཕྱི་མ་སྐྱེ་བར་འགྱུར་བ་ཡིན་ཞིང་། དེ་ཡང་མིག་ཤེས་སྐྱེ་བའི་བག་ཆགས་སྨིན་པ་དེ་ཡང་མིག་དབང་གི་གཟུགས་སུ་གྲུབ་པ་ཡིན་པས་དེ་འདྲའི་མིག་རང་གི་རྣམ་ཤེས་ཀྱི་རྟེན་གྱི་ནུས་པ་དེ་ལ། གཏི་མུག་གི་དབང་གིས་འཇིག་རྟེན་པ་རྣམས་ཀྱིས་མིག་ཤེས་ལས་རྫས་ཐ་དད་པའི་དབང་པོ་གཟུགས་ཅན་མིག་ཅེས་བྱ་བ་ཡིན་ནོ་སྙམ་དུ་རྟོགས་ཀྱི་རྣམ་ཤེས་ལས་རྫས་ཐ་དད་པའི་མིག་དབང་ནི་ཡོད་པ་མ་ཡིན་ནོ། །ཚིག་གི་འབྲུ་དོན་འདི་རྣམ་བཤད་ལྟར་རོ། །ཡང་ན་མིག་གི་བློ་སྐྱེ་བ་ནི་མིག་གི་བློ་རང་གི་ནུས་པ་གང་ཞིག་ཀུན་གཞི་ལ་བཞག་པ་ཡིན་སྨིན་པ་ལས། སྨིན་པའི་དེ་མ་ཐག་དུ་མིག་གི་རྣམ་ཤེས་ཀུན་ནས་སྐྱེ་བར་འགྱུར་ཞིང་། སྐྱེ་བའི་མིག་རང་གི་རྣམ་ཤེས་ཀྱི་རྟེན་གྱི་ནུས་པ་གཟུགས་སུ་གྲུབ་པ་དེ་ལ། ཞེས་སོགས་སྔ་མ་དང་འདྲའོ། །དེ་བཞིན་དུ་དབང་པོ་གཟུགས་ཅན་བཞི་ལའང་སྦྱར་བར་བྱའོ། །དེ་ལྟར་རྣམ་ཤེས་ལས་རྫས་ཐ་དད་པའི་དབང་པོ་གཟུགས་ཅན་པ་ལྔ་མེད་པར་བསྟན་ནས་གཟུགས་སྒྲ་སོགས་ཀྱང་རྣམ་ཤེས་ལས་དོན་གཞན་པ་མེད་པར་བསྟན་པའི་ཕྱིར་སྨྲས་པ། 
 འཇིག་རྟེན་འདི་ན་དབང་པོ་ལྔ་ལས་བྱུང་བའི་མིག་གི་རྣམ་ཤེས་ལ་སོགས་པའི་རྣམ་པར་ཤེས་པ་ལྔ་ནི་ཕྱི་དོན་གྱིས་བསྐྱེད་ནས་བྱུང་བ་མ་ཡིན་པར། སྔོན་པོ་ལ་སོགས་པའི་ཕྱི་རོལ་གྱི་གཟུང་བ་མེད་པར་རྣམ་པར་རིག་པ་ལྔ་པོ་རང་གི་ས་བོན་ཀུན་གཞི་ལ་གནས་པ་དེ་ཉིད་སྨིན་པའི་རྒྱུ་ལས། སྔོན་པོ་སོགས་སུ་སྣང་བ་ཅན་ཉིད་དུ་འབྱུང་བ་ཡིན་པར་མ་རྟོགས་ནས། འཁྲུལ་བའི་སྐྱེ་བོ་རྣམས་ཀྱིས་སེམས་རང་ཉིད་སྔོན་པོ་སོགས་སུ་སྣང་བ་དེ་ཕྱི་རོལ་གྱི་གཟུང་བ་ཡིན་པར་ཁས་ལེན་པ་དེ་ལྟར་མངོན་པར་ཞེན་པ་ཡིན་ལ། དེས་ན་རྣམ་ཤེས་ལས་དོན་གཞན་པའི་ཕྱི་རོལ་གྱི་གཟུགས་སྒྲ་སོགས་ཀྱང་མེད་དོ། །ཕྱི་དོན་མེད་པའི་དོན་དེ་བཤད་ལུགས་ཀྱི་རྣམ་པ་གཅིག་དུ་ན།
